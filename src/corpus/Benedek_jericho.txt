 Jerikhó
   Mérges voltam Ráhábra. Olyan mérges, mint még soha életemben. Képes volt az egész család életét kockáztatni, elárulni a várost, a népet, csak azért, mert hallott holmi zavaros, felnagyított történeteket róluk, meg a híres istenükről, aki kivezette őket Egyiptomból, meg Vörös-tenger, satöbbi… torkig voltam az egésszel. Akárhányszor kinéztem a ház elé, ott lengedezett a vörös kötéldarab, élő bizonyítékául annak, hogy az elmúlt napok eseményei nem csupán egy különösen élethű rémálom részei voltak, hanem maga a véres valóság.
    Apa azt mondta, nem szabad a szomszéd srácokkal játszanom, de apa mindig nagyon komoly, és amúgy sem érdekli igazából, mit csinálok. A falakon kívülre úgysem engednek az őrök, mióta megjöttek ők. A falakon belül pedig semmilyen veszély nem fenyeget minket, legalábbis apa ezt mondta. Mindenki állandóan arról beszél, hogy a végtelenségig kitartunk, és a falak amúgy is erősek, és különben is, semmi esélyük. Én nem félek: a falak nagyok, és senki nem tud átmászni rajtuk. Én sem, pedig már sokszor próbáltam.
   Hetek óta aszalódunk a sivatagban, és ez a jutalmunk? Józsué (Isten áldja a nevét) legújabb őrületében ezúttal arra ítélt minket, hogy a hét minden napján menjünk körbe a városon kívül, előttünk a sivatag forrósága, mögöttünk a kosszarvból faragott tülkök elviselhetetlen hangja. A homokkal telement a ruhám, a lándzsa a kezemben egyre nehezebb, és mindennek a tetejébe némán kell elviselnem mindezt. Mégis mit vár Józsué? Leomlanak a falak maguktól?
   Már a harmadik napja tart az „ostrom”, ami persze erős túlzás: legfeljebb abban reménykedhetnek, hogy megőrülünk a borzalmas tülköléstől – ami nagyon is valószínű, ha nem hagyják végre abba! Irtózatos fejfájás kínoz, a vizet már fejadagokban adják (mintha nem lenne elég belőle hónapokra a város alatti tárolókban!), nem mehetünk ki a városból a nyavalyás ostromlók miatt, megöl az unalom és mindennek a tetejében a szomszéd folyton néz minket! Már ezerszer elmondtam Ráhábnak, hogy szedje le a rohadt vörös kötelet, de ő meg van róla győződve, hogy az fogja megmenteni az életünket. Meg a fenét! Miért kell otthon maradnom? Miért nem játszhatok velük?
    Apa egyre idegesebb, és most már tényleg nem enged ki a házból. Nem fürödhetünk, aminek először örültem, de aztán a homokkal telement a ruhám, és azóta állandóan viszketek mindenütt. Csak akkor ihatok, amikor azt mondják. A szomszéd Ibra szerint az irtózatos hang, ami mindennap órákon keresztül hallatszik, kürtök hangja. Körbevisznek valami ládát a város körül. Apa szerint mind őrültek, de amikor mondja, látom rajta, hogy fél. Lia, a szolgáló megsúgta, hogy állítólag a vezetőjük előtt szétnyílt a Jordán, és száraz lábbal keltek át. Szerintem összekeveri azzal, amikor Egyiptomból jöttek ki, azt a mesét én is hallottam. Csak hallgatnának már el végre a kürtök! Szét fog robbanni a fejem. Józsue biztosan ki tudott volna alkudni valami egyszerűbbet és kevésbé idegőrlőt is az Úrtól!
   Legalább erőnk teljében maradunk, amíg éhen vagy szomjan pusztulunk, ennyi értelme van a menetelésnek. Mert ez fog történni, az biztos. Ha nem halnak bele a röhögésbe, akkor csak ülnek a fenekükön, és várnak. A falak legalább húsz könyök vastagok, évszázadok óta állnak, és még soha senki nem tudta ledönteni őket. Mi pedig még csak nem is próbálkozunk. Ma is kellett egy kört tenniük, de nem álltak meg, nem ám, hanem körbementek még egyszer! És még egyszer! Nem hagyják abba!
   Ráhábot meg fogom ölni. Halál komolyan. Egész nap azt ismételgeti, hogy majd az ő istenük megvéd minket. A rohadt ribanc… mintha nem tudná, hogy az ő szemükben a semminél is kevesebb. Ha megindul az ostrom, elsőnek fogják levágni. De erre nem fog sor kerülni, a falak ledönthetetlenek. Ó a, fejem, az átkozott kürtök! Elegem van! Már hetedszerre kerülik meg a várost. Számoltam. A fal tetejére nem mehettem ki, mint a többiek, de így is hallom, ahogy közelednek és távolodnak. Reggel apa elment, és nem jött haza. Anya bezárkózott, és egész nap csak sír. Apa tegnap este megverte, hallottam. Mostanában mindig ideges. Már nem szeretem apát. Azt akarom, hogy vége legyen.
    Azt hiszem megálltak. Hallom, ahogy a kürtök elhalkulnak, és Józsué szónoklatba kezd. Nem hallom rendesen, az elővédbe osztottak be. Úgy érzem, a lándzsám tömör bronzból van, még egy perc, és el fogom ejteni. Annyit azért hallok, hogy valami Ráhábról szónokol, és eszembe jut, hogy parancsba adták valami ringyónak a megkímélését, valami vöreös madzag vagy mifene… 
   Ezután arról prédikál, hogy ne vegyünk el semmiféle aranyat vagy ezüstöt, minden mást meg pusztítsunk el. Felemelő… végre elhallgat. Érzem, ahogy a levegő vibrálni kezd. Józsué felemeli a karját, felordítok, és minden remegni kezd. Az edények leugranak a polcról, és csörömpölve törnek szét. Hallom, ahogy kintről irtózatos dübörgés hallatszik. Kirohanok a ház elé, és felnézek. A falak… a falak omladoznak! Visszarohanok a házba. Sára, a nővérem hisztérikusan zokog. Ráháb, aki valahogyan előkerült a hátsó szobából, valami érthetetlen imádságot kántál, az ő nyelvükön. Pánikba esek, és a földre rogyok.
   Érzem, ahogy az egész világ remeg, majd egyszer csak csend lesz. Túl nagy csend. Aztán harcosok üvöltését hallom, és magam is torkom szakadtából ordítok. A lándzsám belefúródik egy emberbe, nem bírom kihúzni. Elengedem, és kardot rántok. A városlakók arcán csak döbbenet és félelem látszik. Az elmúlt hét nap minden szenvedését és dühét beleadom a vágásokba. Az Úr hatalmas, és Józsué szava meghallgatásra talált! Jerikhónak pedig pusztulnia kell! Ahogy rohanok tovább, csak egy dolog jár a fejemben: ez lehetetlen. Apa megmondta. A falak… a falak nem omolhatnak le! Anya csak egy szót mondott, mielőtt berontottak: fuss! 
    Én pedig futok… sírni sem tudok, egyetlen dolgot akarok csak: minél távolabb lenni innen. Hirtelen meglátok egy alakot, aki véres karddal, üvöltve rohan felém. Már nem tudok kitérni előle. Összeütközünk, belém hasít a fájdalom, és aztán semmit sem érzek. Pedig minden okom megvan a gyászra: a várost felprédálták, a kincseket egy nagy sátorba hordták, az otthonunkat felégették, és rajtunk kívül mindenkit megöltek. Ráhábnak igaza volt. Ez az egyetlen dolog, amire gondolni tudok. Értünk jöttek a kémek, akiket bújtatott, és kihoztak minket az őrületből. Most meg valamit szónokol a vezérük… túl fáradt vagyok ahhoz, hogy odafigyeljek. Jerikhónak vége, én pedig még csak gyászolni sem tudom.
