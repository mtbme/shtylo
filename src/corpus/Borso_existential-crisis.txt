Alkotói válság
Elegáns és fehér és kiborítóan üres. Alul a kiírás: 0 szó. Basszus. Azt hiszem, ezt hívják írói válságnak.
Most már 18 szó. Még vagy ezer kéne, de nem lesz, mert nincs miből lennie.
Talán mesélnem kéne a teremtésről.
Volt egyszer egy lány, akit Thaisrnak hívtak – nem, biztos nem ez volt a neve, de már nem emlékszem pontosan – és volt egy város, egy brazil szegénynegyed egy dombon, ami alatt ott dobogott a város szíve. És a lány odament, a város szívébe, a zöld sárba és a zöld mohák közé, és emlékszem, fehérben volt és barna haja volt, bár én mindig világosnak képzeltem, és megteremtette a világot a táncával.
Ennyi. Így keletkezett a világ és így keletkezett a capoeira is, együtt.
119 szó. Az angol fogalmazásaim hosszabbak szoktak lenni ennél. Még csak ujjgyakorlatnak se jó.
Sötét volt és világos lett. Gyereksírás hallatszott és elfojtott nyögések. Aztán a gyerek felnőtt és kiment a teraszra meglocsolni a vörös köveket. A lecsorgó vízből lettek a tavak és folyók és minden, ami hidrogénből és oxigénből áll, kettő az egyhez arányban.
174 szó. Most már 176. Nem akarom visszaolvasni és utálom ezt a billentyűzetet. Folyton félreütök. Az előző sokkal jobb volt, azon öröm volt gépelni, és jó hangja is volt, csattogott. Aztán elromlott. Ilyen az élet.
Ha lenne listám, most kihúznám róla a régi billentyűzetet. Még az is lehet, hogy furcsán elégedett lennék – túléltem a billentyűzetemet. Nem is az enyém volt. Mindegy. Azért kihúznám és gondosan beírnám az időt – kettőezer-tizenhat, augusztus tizenkilencedike, tizennégy óra négy perc. A lista végén ott lennék én is, várva, hogy valaki kihúzzon és beírja a pontos időt. Kettőezer-tizenhat, augusztus tizenkilencedike, tizennégy óra öt perc. De engem már senki sem fog kihúzni onnan. Vajon ha nem húznak ki, akkor örökké élek?
289 szó. Ebédelnem kéne. Vagy legalább innom valamit. Egyszer már elindultam, de visszaültem, hogy leírjam ezt. Átestem a ló túloldalára. Amúgy is mennem kéne lovagolni.
Ez csak egy szösszenet. Az se. Ez csak egy szösz. Kínos lenne, ha beakadna valami fogaskerékbe, és leállítana egy gépezetet. Mint a régi falióra Berényben. Nem lehet megjavítani. Egy elrontott tányérból van a kerete és tobozszerű fadarabok lógnak le belőle. Egy óra negyvenkilenc percet mutat. Mindig. A másodpercre már nem emlékszem. Olyan, mintha a nappaliban megállt volna az idő – semmi sem változik, talán csak egy-egy lyuk a kanapén vagy a csillár burája.
381 szó. Több, mint egy év. A tiszavirág nevű rovarok csak huszonnégy órát élnek. Nekünk egy év is kevés. Miért aggódunk annyit a létezésért? Tök felesleges az egész egzisztenciális krízis-dolog, tegnap mégis egy órán át meredtem a plafonra, és gondolkodtam, hogy mit tegyek az életemmel. Milyen lesz, amikor az élet már mögöttem lesz?
Olyan leszek, mint az öreg tiszt, aki egy lepukkant tetőtéri lakásban lakik, szinte bútorok nélkül, talán egy kutyával, igen, a kutya fontos, és az egész szobában csak egy szekrény áll. És minden reggel felkel, kinyitja a szekrényt, felveszi a régi, kopott tiszti ruhát, ami még mindig elegáns, kihúzza görnyedt hátát és elindul. És sosem ejti le a vállát, és sosem veszíti el a régi fényét. Akkor nem is régi a fény. Amúgy is, a fotonok nem öregszenek.
516 szó. Fura lehet fotonnak lenni.
522 szó. Szeretnék kimenni az utcára és megkérdezni az embereket, hogy ha lenne egy kívánságuk, mit kívánnának, de nem merek. Félek a válaszaiktól. Az utca emberének válaszától. Az utca az emberé; és ha az ember az utcáé, akkor ez olyan, mint a házasság? Én a tied, te az enyém? Három házasságból kettő válással végződik. Vagy egy? Nem emlékszem. Van ez így. Öregszem.
584 szó. Az már egész sok, szinte észre se vettem. Már 594, most már 98, mindjárt megvan a hatszáz. 603. Na, ugye.
Mi a jó a kávésbögrékben? Most mindent megadnék egyért. Akár kávé nélkül is, de azt se bánnám, ha lenne benne kávé. Elromlott a fényképezőgépem. Ennek semmi köze a kávéhoz, csak eszembe jutott, és nagyon bánt. Ha már elromlott, nem kéne bántania is.
648 szó. Érzem, hogy jön, olyan, mint a tüsszentés, kúszik fel az orromban, csiklandoz, de csak nem akar elmúlni. Az írói válság. Ezzel együtt 673 szó. Jobb, ha befejezem, mielőtt rátüsszentek a billentyűzetre.

