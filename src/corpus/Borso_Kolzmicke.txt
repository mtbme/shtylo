Reflexmozdulat
Most még csak egy üres fájl. Nincs rajta semmi sem. Fehér, és igazán, de úgy tényleg nagyon üres. Végtelennek tűnik. Talán az is. De én már látom az ezernyi betűt, ami majd benépesíti.

	Szeptember eleje volt és meglepően hűvös. Kolzmicke felhúzta terepszín katonakabátján a cipzárt, fel, egészen az álláig. Fáradt volt - előző éjjel egy szemhunyásnyit sem aludt, mindenkit teljes készültségbe állított a százados. Lövöldözés volt és a vele járó tengernyi vér. Kolzmicke fáradtan sóhajtott. Alatta a szürke porban tömött sorokban álldogáltak a foglyok.
	Sokan voltak, talán túl sokan is arra az egy-két őrre, akik a falon járőröztek, mégsem tűntek igazi veszélyforrásnak. Kolzmicke igyekezett összpontosítani, de hiába, gondolatai az előző este körül forogtak. Képek elevenedtek fel benne, és ő azt kívánta, bár eltűnnének. Ha őszinte lett volna, bevallja magának, hogy már rég megszokta őket.
	A fal aljában mozgolódás támadt, mire Kolzmicke idegesen tekintett le. Odalent a rabok között fehér géztekercseket osztottak szét a katonák. Felesleges pazarlás, gondolta a férfi.
	Az udvar átellenes sarkában, két terepjáró között apró emelvény magasodott. Csak egy-két lépcsőfok és egy szürkére festett deszka volt az egész, talán még seszínűbb és jelentéktelenebb, mint a környezete. Ősz lévén egy-két vörös levél díszítette, de ez sem törte meg a szürkeséget. Nem törhette meg.
	Az emelvényre apró, fekete csuhás alak lépett, amolyan alacsony, tömzsi szerzetes-féle. A tábori pap. Kolzmicke ismét felsóhajtott. A nagy keresztény, gondolta keserűen. Látta ő már a férfit gépfegyverrel lőni az ellenséget, most mégis a szeretetről és a békéről fog prédikálni a halálra ítélteknek.
	A halálra ítélteknek, akik közül páran már alig álltak a lábukon, és szinte nem volt ember, akin ne lett volna legalább egy sebtében feltekert gézkötés. Egy nagydarab, szúrós tekintetű férfi egy vékonyabb, szinte alig felnőtt fiút támogatott, akinek az egyik lába cafatokban lógott. Fiatal arcára mély árkokat vésett a fájdalom.
	Előző este ő vezette az osztagát. Ő ment legelöl, és ő lépett bele az aknába. Ő szenvedett némán, miközben a többiek beljebb hatoltak, és őt fogták el legelőször a bentiek.
	Egy harmincas évei végén járó férfival beszélt. Fekete haja már őszült, arca forradásokkal volt tele. Meztelen felsőtestén rézlánc pihent, a végén ki tudja, milyen medállal. Jobb vállába golyót kaphatott, mert karja valami világos szövettel fel volt kötve. Az anyagon átütött a vér. Az utolsók között fogták el. Úgy küzdött, mint egy párduc - a rézlánc a nyakában körülötte repkedett.
	Mellette egy ősz hajú öreg állt - már rég leszerelhetett volna, mégis ott volt. Nyugtalanul, idegesen mozgolódott, mintha keresne valakit, de nem találná. Egy gránát olyan közel robbant fel hozzá, hogy megvakította.
	Kolzmicke elhúzta a száját. Lassan tett egy kört a fal tetején, vállát kényelmetlenül húzta a fegyvere, a szíj belemélyedt húsába. Pedig nem is volt olyan nehéz. Előző este legalábbis könnyebbnek tűnt - könnyebbnek tűnt és sebesebben járt.
	A gondolatra megrázta fejét, majd figyelmét ismét a lentiek felé fordította.
	A rabok néma szürke árnynak tűntek csupán az udvar porában. Alig-alig szóltak egymáshoz - fáradtak voltak és rettegtek, és talán semmit sem akartak már jobban a halálnál. Kolzmicke lassan, ridegen végigmérte őket. Veszélyforrást keresett közöttük, potenciális felkelőket, lázadókat. De mind ugyanolyannak tűnt. Fentről olyanok voltak, mint a játékbabák, amikkel a kisfiúk játszanak. Körbe a falon játékkatonák állnak őrt, odalent rabok, mi különbség van, gondolja a kisfiú, és odébb rakja őket. Istennek képzelik magukat, suttogta Kolzmicke. Sohasem játszott katonákkal.
	A pap belekezdett beszédébe. Nem igazi szertartás volt, egyik vallásra sem hasonlított igazán. Beszélt a szeretetről, a háborúról, a katonákról, az áldozatról, amit hoznak. És beszélt a Mennyről, ahová azok kerülnek, akik a jóért küzdenek, és a Pokolról, ahova azok, akik ellenük. Mialatt a Pokol kamráit festette le, a rabok szemébe nézett. Mintha azt mondaná: "Ez vár rátok."
	Senki sem vetett keresztet. Nem mormoltak áment, nem kulcsolták imára kezüket. Csak álltak mozdulatlan, lesütött szemmel, a sorsukra várva.
	A százados előre lépett. Intésére három rabot a falhoz vezettek, és letérdeltették őket. Három terepruhás katona állt velük szemben, vezényszóra kibiztosítottak és lőttek. Kolzmicke nem irigyelte őket.
	A rabok a lövés hangjára összerezzentek, valaki felsírt, valaki felsikoltott. Újabb három dördülés - újabb három halott. Kolzmicke fáradtan pásztázta szemével az életben maradottakat. A hármas lövések hangja ütemesen szelte át a levegőt. A foglyok odalent összébb húzódtak, egymást védték és egymásban kerestek támaszt. Megint három. Valaki megmozdult a tömegben. Kolzmicke a vállához emelte fegyverét. A célkeresztben a vállövéses, szabdalt arcú rab állt. A roncsolódott lábú osztagparancsnokot nyugtatta, de ő maga is reszketett a félelemtől. Karján a kötés egyre vörösebbé vált, ahogy megmozdult. Önkéntelen mozdulat volt, talán észre sem vette - a mellkasához nyúlt, ujjai a kis medálra fonódtak. Egy kis keresztre. Kolzmicke vakon húzta meg a ravaszt. Reflexmozdulat volt. Mondhatni véletlen.
	A férfi összeesett. Ujjai görcsösen markolták a kis keresztet, a rézlánc megfeszült nyakában. A társai próbáltak segíteni neki, de ő ki sem nyitotta a szemét. Egyre csak a keresztet szorította.
	Kolzmicke elfordult. Kint, a magas falak mögött már felkelőben volt a nap, vörös sugarai glóriát vontak a kiégett fák elfeketedett, csupasz ágai köré. A kerítések alatt hosszú sorban gépkocsik vonultak, fegyvert és élelmet szállítottak a táborba. Kolzmicke lehunyta szemét, és megpróbálta felidézni a bűntudat apró szikráját. Már nem ment. Ingerülten rántotta oldalra a fejét. Nem is fontos, mormolta. Úgyse fontos.

Látod? Most már nem üres. Fekete vonalak szabdalják a fehérségét. Sorakoznak, rendezett sorokban állnak, mindenki pontosan a maga helyén. Épp, mint a katonák.
