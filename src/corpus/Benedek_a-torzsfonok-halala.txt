 A törzsfőnök halála
   R’hvar, a Vándor fáradt volt. Olyan fáradt, mint soha életében. Érezte, ahogy a tagjai csak azért engedelmeskednek neki, mert még nem veszett ki belőle teljesen legendás kitartása: ennyi még maradt öregkorára. A fáradtságba azonban megnyugtató bizonyság vegyült: a holnapi napon meg fog halni.
   A Vadász négyet fordult az égen, amióta törzsfőnök lett. A küzdelem, amiben megszerezte, gyors volt és vér nélküli – az öreg Tudó, aki vezette őket, lehajtott fejjel, megalázkodva halt meg. R’hvar napok óta küzdött vele álmában, újra és újra, kitanulva minden mozdulatát, hogy amikor eljön az idő, ne legyen kétsége senkinek arról, hogy ki érdemli a törzsfőnöki címet.
   Most pedig a múlt utolérte őt K’aroch képében. A fiatal Tudó edzettebb, ravaszabb volt nála, és a követelése jogos volt: R’hvar életének felét töltötte csak törzse táborában: a másik felében úton volt. Az Ős-Bestia gyakran kereste fel álmában, hogy messzi földekre küldje, elveszett legendák, ritka fűszerek után. Ezek az utak edzették olyan keménnyé, akár a kard acélja, és olyan veszedelmessé, akár a Vraugh karma.
   Ez az éjszaka volt az utolsó. Nem akarta elvesztegetni: még annyi minden volt, amiről beszélni szeretett volna utódjának. Érezte, hogy az meg sem hallgatná őt, ha most felkeresné: vagy még rosszabb, bűvös szavait arra használná, hogy dühét meggyengítse, elaltassa. Arra pedig még szüksége van: már kész volt meghalni, de egy feladata még volt előtte.
   A kard nehéz volt a kezében, és minden vágással nehezebb lett. Társai nézték, ahogy újra és újra lesújt a fatönkre, szilánkokat röptetve mindenfelé, amiből már csak egy derékig érő csonk maradt. K’raoch azonban nem lankadt. Tudta, hogy másnap erősnek kell lennie: erősebbnek valakinél, aki hat fordulat óta járja az őserdőt, és olyan vadállatokkal küzdött meg, amilyenekről ő csak a legendákban hallott.
   Érezte, ahogy az Ős-Bestia felébreszti benne a dühöt. Csaknem egy harmad fordulat óta készült a megmérettetésre: rettenetesen sok idő az. Megtanult mindent, amit mestere, az öreg U’var tudott, és többet is. Elvégezte a Harar-ját, a vándorutat szomszédos törzsekhez, hogy elfogadják őt, mint Tudót, az Ős-Bestia szavainak hordozóját. Minden joga megvolt, hogy kihívja R’hvart a mindent eldöntő küzdelemre, aminek a tétje a törzsfőnöki tiszt volt.
   Hangja, akár méz, ahogy letette a kardját, és megszólította a köré gyűlt harcosokat. A másnapról beszélt, önmagát dicsérve, R’hvar hibáit hangsúlyozva: kevés időt töltött a törzs vezetésével, inkább a messzi vidékeket járta. Ezért rossz, ha a törzsfőnök Vándor: nincs ideje vezetni. Ideje, hogy visszatérjen az ősi rend, és egy Tudó legyen a törzs vezetője.
   Miután így beszélt, K’raoch felvette kardját, és visszatért párjához. Érezte, ahogy az asszonyból árad a félelem: szavaiba annyi megnyugtató bűverőt öntött, amennyit csak tudott, hogy megnyugtassa, de hasztalan. Megtisztította kardját, a kunyhó legtávolabbi sarkába fektette, és várta, hogy az álom magával ragadja.
   R’hvar előkészítette a szertartás kellékeit: megőrölte a szárított növényeket a mozsárban, és egy zsákból finom port szórt bele, melynek illata pillanatok alatt megtöltötte a kunyhót. A bejáratot bőrökkel fedte be, jelezvén a törzs többi tagjának, hogy álomútra indult. A keverékből egy csipetnyit megízlelt, hogy biztos legyen benne, tényleg jól csinált-e mindent, majd a maradékot rászórta a kunyhó közepén pislákoló tűzre.
   Ahogy mélyeket lélegzett, érzékei elhomályosodtak. A füst megvakította, és érezte, ahogy átlépi az ébrenlét és álom közti vékony határt. Mint mindig, most is öröm töltötte el: itthon volt, az álomvilágban, ahol mindent ő irányított. Kinyújtóztatta szellemtestét, majd habozás nélkül elindult K’raoch álomteste felé: sok közölnivalója volt még.
   Nem kellett sokat keresnie: az ifjú Tudó álma nyugtalan volt és sötét: magát látta, mint valami szörnyeteget, ahogy végeláthatatlan harcát vívja vele. Vidámság ébredt benne: maga sem tudott volna jobb kínokozást kitalálni. De nem ezért jött, sokkal fontosabb dolgokról akart vele beszélni.
   Egy gondolat volt szertefoszlatni a sötétséget és önnön maga szörnyeteg képmását. Szellemtestét valós alakjához hasonlóvá rendezte, hogy bölcsnek és hatalmasnak tűnjön, majd megjelent K’raoch előtt.
   Ő már várta. Tudta, hogy előbb-utóbb szembe kell néznie a Vándor valódi hatalmával: de azt is tudta, hogy nem árthat neki igazán. Az álomvilág szörnyetegei nem rémisztették meg. Nem is akarta megijeszteni. Azért jött, mert tudta, hogy így mindenképpen meghallgatásra talál: és nem kell a Tudók, az övénél sokkalta veszedelmesebb mágiájától rettegnie.
   Felkészült mindenre, csak arra nem, ami ezután történt: a Vándor megszólította. Beszélt neki mindarról, amit egy törzsfőnöknek meg kell tennie. Olyan titkokról, amelyet csak az ismerhet, aki másokat vezet. Veszélyes titkokról, melyek halált és pusztulást hoznak, ha rossz kezekbe kerülnek.
   - Miért mondod el mindezt? – kérdezte K’raoch – Hiszen még nem vagyok törzsfőnök…
   - Mert amikor már az vagy, én már nem fogok élni. – válaszolt R’hvar. – Holnap megölsz. Ha nem akarod, hogy sokat szenvedjek, a fejemet vágod le. Van még azonban egy dolog, amiről tudnod kell. Én nem fogok ellenállni. Meg fogok hunyászkodni előtted, akár használod hatalmadat, akár nem. Egyet kérek tőled: ne habozz. Amikor látod a szememben a vágyakozást a halál után, add meg nekem.
   Sok mindenről beszéltek még ezután. Az öreg Vándor elmondta, miért nem tudott a népe mellett lenni, és a lelkére kötötte a Tudónak:
   - Vezesd őket. Jobban, mint én tettem. Amikor pedig eljön a nap, és tudod, hogy át kell adnod a helyed, ne habozz.
   - Miért? Mégis miért kell meghalnod ilyen szégyenteljes módon?
   - Mert ha kemény küzdelemben ölsz meg, a törzs azt fogja gondolni, gyenge vagy. Nem fognak engedelmeskedni neked. Ez az egyetlen módja annak, hogy egyszer és mindenkorra kivívd a tiszteletüket.
   K’raoch bólintott. Megtudott hát mindent, amit tudnia kellett. A szavak mágiája, amivel R’hvarban felébresztette a fáradtságot, a halál utáni vágyat, nem hagyta cserben. Maga jött el, és kínálta fel életét. Csak le kell szakítania, mint egy érett gyümölcsöt. Az Ős-Bestia ravaszságot adott neki, amivel jobban fogja majd vezetni a törzset elődjénél.
   R’hvar fáradtan, elcsigázottan kelt. A délelőttöt a kunyhójában töltötte, visszaidézve azokat a szavakat, amik egykoron törzsfőnökké tették. Nagy bölcsesség lakozott bennük, és végtelen nyugalom. Amikor az idő elérkezett, és a harcosok közé lépett a körbe, nem maradt már benne kétség.
   Minden úgy történt, ahogy elképzelte: R’hvar nem is emelt kardot, csupán állt meggörnyedve, fáradtan, várva a halált. Megadta neki: egy vágás, majd az eldőlő test puffanása, és vége volt.
