A Mélység visszafogadja gyermekét
I.
   Karcolatok.
   Így nevezik őket. A fentről jöttek számára csupán vésetek sorozatai a kövön, furcsák és érthetetlenek, de a mélység szülöttei számára ezek mérhetetlenül ősi tudás hordozói. Nekik kitárulkoznak, és beszélnek. Történeteket a világ hajnaláról, hatalmas és végzetes háborúkról, elveszett királynőkről és kaptárokról… az alant lakó hyanok kultúrájának alapkövei.
   Van azonban egy közöttük, melyet ritkábban említenek. A királynők üldözik és irtják, akárhányszor előbukkan. Mégis minden hyan ismeri…
   A Mélységbe való visszatérés történetét.
   A karcolat, amelyről ez az írás szól, egyike ezen történet megőrzőinek. Félreeső helyen van, messze az aktív kaptáraktól, 30 thera mélyen. Ahhoz, hogy a felszínről ide eljusson, a tudásra szomjazó kénytelen heteket ereszkedni teljes sötétségben, kizárólag a hallására és a tapintására hagyatkozva. Mégis vannak látók, akik lemerészkednek ide, sőt még mélyebbre is, a titkokért, melyek egy semmi máshoz nem hasonlítható világot tárnak elénk.
   A hyanokat a királynőjük szinte tökéletesen irányítása alatt tartja illatával, de ahogy öregszenek, érezni kezdenek egy egészen más vonzást: a Mélységet. Előbb vagy utóbb ez felülmúl bármi mást, és az idősödő egyed elindul utolsó útjára: lefelé.
   A karcolat, a vizsgálat tárgya a stílust tekintve háromszáz éves lehet. Egykoron itt is voltak kaptárok, de idővel elnyelte őket a második Genora háború. Ezt követően kerülhetett ide egy magányos hyan (valószínűleg egy Hystra, azaz mesélő), aki finom munkával megörökítette a legendát.
   Mint a legtöbb karcolat, ez is acélszerszámokkal lett kialakítva, végtelen óvatossággal és precizitással. A történet hőse egy magányos harcos (néha kiöregedet pusztító vagy az acélút követője). Valaki, aki tud vigyázni magára, de már öreg és fáradt. Mégis vándorol lefelé…
II.
   A penge halk, csikorgó hangot hallat, ahogy végighúzom rajta a karmomat. Gondosan figyelem, nem hallok-e bármilyen oda nem illő zörejt. Ha bárhol meggyengülne vagy megrepedne, az veszedelmes hátrányt jelentene a küzdelemben, még egy tényezőt, amit muszáj fejben tartanom.
   Gondosan bekenem a pengét feketevérrel, majd halkan visszacsúsztatom a hüvelyébe. Kiegyenesedek, a hátamra kötöm, a másik oldalon lógó kampóra pedig felakasztom felszerelésem maradékát. Még egy hétre elegendő élelmem és négy napi vizem van, meg egy adag fűszerkeverék. Elégnek kell lennie.
   A falba karcolt jelek alapján éppen csak sikerült kikerülnöm egy kaptárt. Szerencse. Ha a Királynő megtudja, hogy egy pusztító egyedül kóborol a mélységben, nem úszom meg a találkozást vele vagy valamelyik hercegével.
   44 thera mélyen vagyok. Még nem eléggé közel.
   Ahogy óvatosan ereszkedek lefelé egy kürtőben, hallom, ahogy valami mozog lent a mélyben. Egyelőre nem veszek tudomást róla. Még legalább kétszáz lüktetés, mire leérek odáig, addig pedig nem kell foglalkoznom vele.
   A Húzás, ahogy nevezem, nem gyengül és nem erősödik. Egyenletes, nem űz ki minden gondolatot, mint a Királynő illata, de nem is tűnik el. Olyan természetes, mint az, hogy ha elengedem a kiálló köveket, leesem. De, ahogy mondják, mindenkinél előjön valamikor.
   A kétszáz lüktetés elmúlt, de a hang forrása nem lett sokkal közelebb. Úgy gondolom, a kürtő alakja miatt eltorzítja a hangot. Lefelé irányítom a figyelmemet, de nem érzem az alját. Egy ponton elkanyarodik a keskeny járat, és kiszélesedik, onnan pedig nem tudom, mi következik. A hely, ahol vagyok, senki földje, kevés az élőlény, nincsen se gomba, se víz, se értékes ércek. Csak kő.
   Ahogy a kürtő vízszintesbe vált, kiszélesedik, és jobban fel tudtam mérni a környezetet. A jelekből ítélve egykor laktak itt. Megkövesedett csontok, kopott karcolások, lyukak, amelyek erősen emlékeztetnek elhagyatott telérekre. Valaha itt kaptárok voltak. Vajon mikor ürültek ki? Háború, baj, netán éhínség végzett velük? Vagy csak minden elfogyott, és továbbálltak?
III.
   A történet központi motívuma a túlélés. A hyanok a lélekvándorlásban hisznek, mégpedig abban, hogy a lélek a halál helyszínétől nem messze születik újjá. Létezésük célja a kaptár működtetése, amiben minden egyed a maga módján vesz részt. Kisebb kaptárok esetén a Királynő egymaga is képes a kolónia irányítására, de a nagyobb, akár ezer hyant számláló kaptárok esetén hatalma egy részét a hercegek kezébe helyezi.
   A hercegek olyan, a többiek közül intelligenciában kiemelkedő egyedek, akiket a Királynő társul választ egy időre. Az aktus hatására az egyed teljes egészében és végérvényesen hűséges lesz, és egyfajta követ válik belőle. A királynő illattal teli bőrzacskókkal jelöli meg őket, ami hatalmat ad a kezükbe.
   A hercegek azonban nem többek eszköznél, és ezt a kaptár összes tagja tudja. A királynővel ellentétben nekik csak kényszerből engedelmeskednek, és nem ritkán erőszakos halált halnak, tárgyalások vagy „balesetek” folytán.
   Ahhoz, hogy megértsük, miért foglal el a történet központi szerepet a hyanok mitológiájában, először meg kell ismernünk a Mélységet. A legendák szerint ez minden hyan célja, egyfajta végső kaptár, ahol a létezésük teljesen véget ér. Szokták a legalsó kaptárként is emlegetni, ahol minden hyan testvér lesz.
   A mélység és a Mélység két különböző fogalom. Az előbbi pusztán a hyanok föld alatti birodalmára utal, a tárnák millióira, melyek keresztül-kasul hálózzák a föld csontját, életet adva sok fajnak. Idelenn egy mohafajta az, ami a legtöbb élőlény táplálékául szolgál, a hyanok is nagy mennyiségben tenyésztik. A kaptárok általában hőforrások és vízfolyások mellett épülnek ki, mert e kettő elengedhetetlen a mélységben való túléléshez.
   A történet szerint tehát a magányos harcos lejjebb és lejjebb vándorol, mígnem akadályba ütközik a Mélység kútjának peremén.
IV.
   Ahogy lassan a járat végére érek, mozgást hallok. Oldalt egy mellékjáratból jön. Meglazítom a kardomat rögzítő pántokat, de még nem veszem kézbe. Az övemről leakasztom az utolsó fűszerkeverékes zacskót. Már csak egy küzdelemre lesz elég.
   Egy herceg bukkan fel, nyomában négy harcos. Nem érzékelek rajtuk semmi rendkívülit. Menekülnöm felesleges, hamar utolérnének. Fáradt vagyok és éhes, az egyetlen esélyem, ha meggyőzöm őket a visszavonulásról. Ha kell, vérrel.
   A herceg elém lép, bennem pedig gyűlik a megvetés. Ahogy a kezét az illattal teli zsákra helyezi, hátrálok egy lépést. Ha foglyul ejt, nem jutok lejjebb, pedig más vágyam sincs. Szinte hallom, ahogy a Mélység suttogva hív. Előttem mindössze félszáz lépésre egy lyuk tátong a tárna talaján, és én pontosan tudom, hogy mi az.
   A herceg hangja pökhendi és fontoskodó, ahogy beszélni kezd. Elmondja, hogy megőrültem, hogy amit teszek, az teljesen értelmetlen. Hosszasan ecseteli a Királynője szépségét és bölcsességét, és hogy milyen fenséges fogadtatásban lenne részem, ha önszéntamból elé mennék. Egy idő után elegem lesz, és teszek egy lépést hátra.
   A kard olyan finoman simul a markomba, mint egy sóhajtás. Másik kezemet a szájamhoz emelem, és beszívom a maradék fűszert. A jellegzetes aroma megnyugtat, érzékeim kiélesednek. Szívverésem üteme felgyorsul. Ahhoz azonban, hogy teljesen kifejtse a hatását, még kell pár szívverés, a harcosok viszont már kivonták fegyvereiket, és egy ütemre indulnak meg felém.
   Egy hirtelen mozdulattal maga elé emelem a pengét, heggyel lefelé. Minden izmomat megfeszítem, és igyekszem még jobban felgyorsítani a szívverésemet. A harcosok a furcsa gesztusra megtorpannak, és némán figyelnek. Nem akarják elhamarkodni a támadást.
   A herceg, aki a pengerántásra gyorsan behátrált a fegyveresei mögé, most visszanyerte a bátorságát, és utasításokat kiált nekik. Mindez azonban több szívverésnyi idő. Ahogy megmozdulnak, elengedem a kardot, és az zuhanni kezd. Ez összezavarja őket, én pedig mozgásba lendülök.
   A harcosok mozdulataiban látom, ahogy felismerik a helyzetet, és alkalmazkodni próbálnak, de már vesztettek. A fűszer lángol a véremben, gyorsabb és erősebb vagyok náluk. Reflexeim élesek, elmém harci transzban, és abban a pillanatban, ahogy a kard ismét a kezembe simul, átveszi az irányítást.
   Egyetlen félfordulatot teszek, pont a megfelelő magasságban tartva a kardot. Az első harcos pengéje beleremeg a vágás erejébe, de riposztra már nincs ideje. A vágás irányt változtat, és felmetszi a fél arcát. Halálos seb.
   A második kivár, de én nem állok meg. Látszólag jobbról vágok, de amikor hárításra emeli pengéjét, hirtelen oldalra vetődök, és levágom a bal lábát. Ahogy egy elpördülök mellette, mély sebet nyitok a nyakán.
   A harmadik és a negyedik egyszerre mozdul. Jól képzettek, de lassúak. Két irányból próbálnak támadni, az egyiket hagyom, hogy a testembe vágjon, és a falnak vágom magam, hogy egy rúgással a másik vágásának útjába lökjem. A vállán mély seb nyílik, én pedig hátulról lefejezem. A negyedik megmerevedik egy pillanatra, ahogy társába mélyeszti a kardot, én pedig átlépek társa holttestén, hogy befejezzem a küzdelmet.
   A herceg elmenekült, de nem érdekel. Megsebesültem, legyengültem, és kifogytam a fűszerekből, de célhoz értem. Hallottam erről a helyről: a Mélység kútjáról. Ahogy a széléhez érek, nem érzem az alját. A Hívás egyre erősebb. Veszek egy utolsó lélegzetet, és fohászkodok, hogy minél lejjebb érjek talajt. Még ha nem is jutok egyenesen a Mélységbe, száz meg száz therával lejjebb születhetek újjá. A vándorlásom folytatódik.
   Egy utolsó mozdulattal átlököm magam a szélén, és zuhanni kezdek.
