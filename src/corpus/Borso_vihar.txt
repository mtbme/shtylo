	- Mesélj, Papa! - kérlelték az öreg Lean apót az unokák. Voltak vagy hatan. - Olyan szépen tudsz nekünk mesélni...
	Lean apó egy darabig makacsul rázta ősz fejét, de végül nem tudott ellenállni a párás barna bociszemeknek. Mindnek barna szeme volt.
	- Hát jól van, kölykök... - köszörülte meg élesen torkát, majd komótosan helyet foglalt magas támlájú, puha karosszékében. Intésére a legfiatalabb unoka elrohant egy bögrényi meleg teáért, de térült-fordult, és Apó kezében már ott is volt a gőzölgő ital. Lábára egy piros kockás takarót terítettek, bolyhos papucsba bújtatott lábát egy bézsszínű puffra helyezte.
	Az ég hangosan megdördült, hogy a nappali ablakai csak úgy beleremegtek. A fiatalabb unokák rémülten húzódtak még közelebb a biztonságot árasztó Lean apóhoz. Az eső hangosan kezdett el kopogni az ablaküvegen, s hamarosan egyre duzzadó patakocskákban csordogált le az ereszig.
	Lean apó ismét megköszörülte a torkát, csak hogy még hatásosabb legyen a jelenet, majd barna szemeit szigorúan az ölében gőzölgő teára szegezte, és mesélni kezdett.

	- Az eget borító szürke takaró bánatosan figyelte a lent nyüzsgő embereket a gyászfekete esernyők alatt. Mind rohantak, mielőbb ki akartak kerülni a szilaj égiháború hatalmas esőzápora alól. Mind siettek, mielőbb biztonságban akarták tudni a kölköket odahaza, még mielőtt villam csap a szertelenekbe. Mind igyekeztek, hogy mielőbb megszárítsák csurom vizes ruháikat, és megnyugtassák magukat egy jó bögre teával, hogy a vihar elmúlik, véget ér, tovább halad.
	Ám a vihar nem úgy nézett ki, mint ami sürgősen tovább akar haladni. Villámok cikáztak keresztül-kasul az eget borító szürke takaró előtt. Mennydörgés rezegtette meg a magas házak üvegablakait. Ítéletidő volt.
	Hirtelen egy, még az eddigieknél is nagyobb villám szelte át az eget, és sisteregve csapott bele a legmagasabb házba.
	A házban hirtelen elsötétült minden. Csak egy bosszús, fiatal lányhang törte át a sötétség falait. Egy vörös hajú, zöld szemű, kissé rókaképű tizenéves lányhoz tartozott a hang. - Nabasszameg! - mondta a rókaszerű lány. (Apó itt méltóságteljesen elhallgatott, mintegy érzékeltetve, hogy ő bizony erősen helyteleníti az efféle szavak használatát. Az unokák reflexből lesütötték a szemüket, szótlanul is megígérve, hogy ők soha, semmilyen körülmények között sem fognak ilyen szavakat használni, akkor sem, ha éppen villám csap a házba, csak Apó folytassa már a mesélést. Lean apó láthatólag elégedett volt az eredménnyel, így folytatta.)
	Loeynak alapból rossz napja volt. Kezdődött minden azzal, hogy reggel elaludt, és nem elég, hogy elkésett és beírtak neki, még a sminkje is elkenődött a rohanásban. Loey nem volt az a finnyás, kényeskedő típus, de a smink az azért mégiscsak a smink, és az nem kenődhet el, még akkor sem, amikor zuhogó esőben rohan az iskolabusz után.
	Aztán, második órában feleltek. Az öreg Lassie-nél soha senki nem felelt még, látszott is rajta, hogy új ezen a téren. Így hát id. Wassie Luisa (imertebb, bár főleg diákok körében elterjedt nevén Lassie) feljebb tolta párducmintás szemüvegét hosszú sasorrán, és jentősségteljesen kinyitotta a naplót. Pont középen. Mert a legtöbb tanár általában középen nyitja ki a naplót.
	- Khrr... - kezdte. - Khm hrr rkhm - folytatta lelkesen, világító kék szeme csillogott az újdonság izgalmától. - Hallgassunk meg egy feleletet... Loey? Mondjuk tőled.
	Loeynak sosem ment rendesen a földrajz, és pláne nem kedvelte az öreg Lassiet, de mit volt mit tenni, csatába hívták, és ő szentül megfogadta, hogy emelt fővel fog elesni. Naná, hogy karót kapott.
	A harmadik óra gyanúsan csöndesen telt el, épp úgy, mint a negyedik és az ötödik. Hanem a hatodikban - mert ugye az utolsó órát kell a lehető legjobban elcseszni - kárpótolta őt az univerzum. Szünetben leöntötték kávéval, így az elkenődött, és csak nagyjából helyrehozott smink mellé kapott egy hatalmas foltot is a kedvenc felsőjére, majd órán kihívták a táblához, ahol kiröhögték, végül elsírta magát és még a haja is feltöltődött a hülye elektromos kísérleteknek köszönhetően. És még csak nem is szerette a fizikát.
	Érthető hát, ha aznap különösen érzékenyen érintette őt az áramszünet, pláne, hogy éppen az egyik fiú osztálytársa vigasztalta skypeon. Pont az, amelyik tetszett neki. Kábé második óta. Non-stop.
	Szóval kissé kiborult, amikor elegáns szikraeső kíséretében kihunyt a monitor kékes fénye. Miután elhagyta száját az ominózus szó, nehézkesen feltápászkodott, és elindult megkeresni a biztosítékot, hogy visszacsapja. Zseblámpája fénye idegesen ugrált egyik falról a másikra, kereste a kapcsolót, amivel visszahozhatja élete szerelmét a képernyőre. Körülbelül huszonnegyedjére verte be a lábujját az asztal lábába, amikor eszébe jutott, hogy akár kint, a folyosón is lehet az a bizonyos kapcsoló, és huszonhetedjére, mire eljutott az ajtóig. Onnantól már könnyű dolga volt, csak ki kellett tapogatnia a dobozt, ami alá a kapcsolót rejtették. Mert persze a zseblámpa eleme kimerült.
	Amikor végre megtalálta, lelkesen és reménnyel telve szedte le a doboz tetejét. Azaz csak szedte volna, mert csak félig jött le, és persze a keze nem fért be a résbe.
	Úgyhogy vissza a lakásba, irány a konyha, azon belül is a fiók, ahol a késeket tartották. Még legalább nyolcszor bevágta a lábát a különböző bútorokba, de végül sikerrel járt a művelet, és megszerezte a kenőkést, sőt, sikeresen visszatalált a kapcsolóhoz. Innen pedig már csak egy mozdulat volt, míg sikerült visszakapcsolnia az áramot.
	Megkönnyebbülten szaladt be a lakásba, és kapcsolta be ismét a gépet. Míg a rendszer felállt, töltött magának egy pohár vizet, és mosolyogva kisétált az erkélyre. Csukott szemmel mélyeket lélegzett az esőtől friss levegőből, majd kinyitotta a szemét. És azonnal félrenyelte a vizet. Ugyanis a ház előtt egy mentőautó parkolt.

	A szoba hirtelen elsötétült. Valami kicsaphatta a biztosítékot, és elment az áram. Lean apó nehézkesen felállt a karosszékéből, hogy visszakapcsolja. Az unokák megdermedve a történet és a valóság ezen kísérteties egyezésétől mozdulatlanok és némák maradtak. Mert ugye nem illik káromkodni.
	Mikor visszatért az áram, Apó is visszatért a székébe. A gyerekek szétszéledtek, házit írtak, tanulni mentek, vagy csak bekapcsolták a tévét.
	Lean apó még egy darabig ücsörgött, majd csöndesen elment a könyvéért. A sakk tudománya - ez volt a címe. Másodpercek múlva már mélyen belemerült a sakk rejtelmeibe.
	A történetet sosem fejezte be, és hamarosan az unokák is elfelejtették Loeyt.
