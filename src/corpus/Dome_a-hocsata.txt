1. FEJEZET


	Egy hideg, téli délután hangos kiabálásra lehettek figyelmesek a Csörsz utca lakói. Öt fiú hócsatázott, név szerint Steier, Weisz, Schumann, Schwarz és Bordács. Ők voltak a Csörsz utca réme. Alsószegen laktak, mind az öten ebben a nevezetes utcában.
	Alsószeg egy kis városka volt, ami nagyobb falunak is beillett volna. Itt mindenki ismert mindenkit, a járókelők köszöngettek egymásnak, és hamar elterjedt a híre mindennek. De azért volt a városkának rendes temploma, főtere, városháza, közértje, iskolája, egyszóval minden, ami kell egy rendes városba. Nem volt nagy, egy fő utca, mellékutcái, két tér, és nagyjából ennyi. A város vezetője egy bizonyos Asztalos Károly, amolyan művészlélek, szabadidejében sokat festett és költött. Elég jól karbantartotta a községet, nem lehetett sok panasz rá.
	A fiúk csapatának volt komoly neve is: ők voltak az A→←Bnormálisok, azért írták így a nevüket, mert ez szimbolizálja az A és a B közötti ellentétet. Steier volt közülük a vezér, amit ki is érdemelt éles eszével, találékonyságával, viszont nem szerette, ha bírálják a döntéseit, de ezt egy idő után megszokta a csapat. Weisz volt közülük a legcsendesebb, viszont a legrosszabb tanuló a bandából, ami itt senkit nem zavart. Bordács sportember volt: benne volt az iskola kosárlabda csapatában, futball csapatában, és szabadidejében sokat úszott. Sok érme volt, büszke is volt rájuk. Egyébként a fiúk az iskolában nem szerepeltek valami fényesen, csak Schumann rítt ki a csoportból, történetesen ő volt az osztály esze. Strébernek őt sem lehet mondani, de azért más kategória. Általában a Fő téren fociztak, hógolyóztak vagy éppen a város melletti dombon szánkóztak. Gyakran mentek fel egymáshoz, „üléseztek”, mert hogy háború volt. De ha valaki azt gondolná, hogy Steierék valami megfontolt, hidegvérű gyerekek voltak, Nem ők voltak az egyetlen csapat az iskolában, a bében is alakult egy ilyesféle egyesület: a Korlát utcaiak, szintén öt fiú, nekik a nevük Normálisak. Ezzel azt mutatták ki, hogy különbek az A-nál. Ők nem vezetéknéven szólították egymást, hanem a rájuk ragadt gúnyneveken. Eleinte nekik sem tetszettek ezek a nevek, de később csak megvonták rájuk a vállukat. A csapat vezére Villanyoszlop, aki magasságáról kapta a nevét. Van közöttük Agyvelő, ő a legokosabb a csapatból, aztán ott van még Kapufa, ő nagyon jól véd a kapuban, egy Nagyböhöm, aki erejéről és méretéről kapta a nevét, és a végén Tőpőrtyű, aki ugyan szereti a töpörtyűt, de kis mérete miatt kapta ezt a nevet. A két csoport között rendkívüli állapot alakult ki: harciaskodtak egymással, néha még össze is verekedtek, és ezt a tanárok nem nézték jó szemmel. Természetesen betiltották a verekedést, és mert a fiúk nem bírtak magukkal ezek után sem, intőt is osztottak. Ezek után sokáig nem vettek tudomást egymásról, de a mostanában megint elharapózott a viszony, és Steierék elhatározták, hogy hócsata formájában fognak megmérkőzni. Jelenleg is erre gyakorolnak, ebben a témában folytatják tárgyalásukat.
 	- Hé, ne úgy dobjad azt az átkozott golyót, hanem így! - puff, kapott egyet a fa.
	- Találd el azt a biciklit, ott, a falnak támasztva! - piff, a biciklinek ami része eddig nem volt havas, most az is az lett.
	- Én is eltalálom, figyeljétek! - püff, na ez telibe találta a szomszéd néni ablakát.
	- Szerintem fussunk, még mi előtt kijön, a múlt héten is kaptunk tőle a fejünkre!
	Szaladtak is a jóbarátok, ahogy a lábuk bírta. Az utca vége felé megálltak, és pihegtek egy kicsit, majd sétálva folytatták útjukat.
	- Nincs kedvetek felugorni hozzánk? Anyám otthon van, és ha megkérjük, főz nekünk teát. - ajánlotta fel Bordács.
	- Az jól esne, én biztos felmegyek. - válaszolt Schumann.
 	- Veled tartok.
	- Én is.
	- Én is.
	Tíz perc múlva ott ültek az asztalnál, és a forró teájukat kortyolgatva beszélgettek a „harcászatról”. A háziak néha, ha túl hangosak voltak a gyerekek, átszóltak, hogy csendesebben tessék ezt a fontos ügyet megtárgyalni. Este hét óráig elfogyasztottak egy jó nagy tál pudingot, mellé kekszet, és fejenként két bögre teát.
	- Késő van már, lassan kéne indulnom. - ásított Weisz.
	- Elkísérlek titeket, ha nem baj. - ajánlotta fel Bordács.
	- Persze hogy nem baj, köszi.
	- Köszönjük a vendéglátást! - hálálkodott Schumann.
	- Igen, és nagyon finom volt a puding. - tette hozzá Steier.
	- Viszont látásra!
	- Sziasztok, gyerekek!
	A hazaúton folytatták megkezdett vitájukat, és taktikákat beszéltek meg. Abban már megállapodtak a Normálisokkal, hogy a Fő téren kerül sor a küzdelemre. Hogy mikor, azt még nem tudják, de közel jövőben azt is kitalálják.
	Egy fél óra múlva Steier hullafáradtan ért haza. Semmi másra nem vágyott, mint egy puha ágyra, de előbb még meglátogatta a spájzot, süti reményében. Megevett két darabot, lefürdött és már aludt is.

*	*	*

2. FEJEZET

	Szép, álmos, hideg reggelre ébredt Alsószeg. Steier ásított egyet az ágyában, és már kelt volna fel, amikor eszébe jutott, hogy ma nincs is iskola, ma van a szünet első napja. Húú, de jó, rám fér már a pihenés, gondolta, és azon nyomban visszaaludt.
	Másfél órával később ébredt fel újra, világos reggel volt már, a nap vígan sütött. Lassan kitámolygott ágyából, és megreggelizett. Miután elintézte legfontosabb reggeli teendőit, elindult a Fő tér felé. Barátai már ott várták.
	- Kihirdetem a mai programot! Először is most itt gyakorlatozunk eggyet, mert még nem minden tökéletes. Utána felmegyünk valakihez, akár hozzám, és megírjuk a hadüzenetet. Aztán megbeszéljük a haditervet, lerajzoljuk és kidolgozzuk. Akinek valami programja van mára, most szóljon!
	Nem szólt senki, így nekiálltak dobálni egymást. Csak úgy röpködtek a hógolyók! Azok, akik éppen a reggeli bevásárlást intézték a sarki közértben, szerencsésnek mondhatták magukat, ha egy két találattal megúszták. Sokáig hógolyóztak így, mígnem Weisz meg nem szólalt:
	- Most már szerintem abbahagyhatjuk, feljöhettek hozzánk, ha akarjátok.
	- Hát persze, mehetünk. - felelték a többiek.
	Húsz perc múlva megérkeztek a Weisz család háza elé. Jellegzetes ház volt: nagy erkély vaskorláttal, sárgára festett falak, nagy ablakok. A ház maga tulajdonképpen kicsi volt, de amiket vágtak rajta, az talán túl nagyra sikeredett. Kényelmes, de nyáron zavaróan világos lakás volt.
	A szülők szívesen fogadták a csapatot, az anyuka főzött teát, az apuka pedig leültette őket. A „tárgyalás” hamar megkezdődött, nem kellett sokat várni a teára sem.
	- A hadüzenetben szerepelnie kell az időpontnak, a tétnek, a szabályoknak és talán az indokot is megemlíthetjük. - gondolkodott hangosan Steier.
	- Szerintem az fölösleges, úgy is tudják, miért akarjuk őket elgyepálni. - vélekedett Weisz.
	- Rendben, ez nem létfontosságú, kihagyhatjuk.
	Rövid vita után a papíron a következők álltak:

„Ezennel hadat üzenek a Normálisok vezérének, Villanyoszlopnak, mert régen el akartunk gyepálni titeket. A csata egyszerű hócsata lesz, a tét a becsület! A szabályok egyszerűek, nem szabad a másikat kézzel vagy lábbal ütni, rúgni, mert ebben az esetben kizárás jár. Ha ennek is ellenállna a résztvevő, együttesen erőszakhoz folyamodunk. A hógyolyóba követ vagy bármi kemény tárgyat belegyúrni tilos! Zászlókat kell készíteni, mindkét csapatnak egyet-egyet, és meg kell szerezni az ellenfél zászlóját. Az időpont: Holnap után, pénteken délelőtt 11 órakor kezdődik, és addig tart, amíg az egyik csapat meg nem szerzi a másik csapat zászlóját. Helyszín: a Fő tér.
				Üdvözlettel: Steier és csapata, az A→←Bnormális.”

	- Szerintem jó lett. Már csak az a kérdés, hogy hogyan juttathatjuk el hozzájuk. - vélekedett Schumann.
	- Azt bízd csak rám – szólalt meg Schwarz, aki nem volt túl beszédes gyerek.
	- Remek, akkor ezt megbeszéltük. Jöhet a taktika.
	- Anyu, tudnál hozni még egy adag teát mindnyájunknak? - kérdezte Weisz.
	- Persze, várjatok egy öt percet és hozom!
	- Köszönjük!
	- Nahát akkor, kezdjünk is neki.  - mondta Steier.
	A Fő tér úgy néz ki, hogy belül van egy füves terület, ezt egy majdnem egy méter magas kőkerítés veszi körül, a füves terület pedig körül-belül egy rendes focipálya méretű. Ezt fák veszik körbe, belül egy-két bokor is van. Az egyik sarokban régi gumiabroncsok találhatóak, itt van Steierék „főhadiszállása”. A másik csapat ha itt játszik, általában a vele szemben lévő sarokban helyezkedik el.
	- Nekem van ötletem: abból indultam ki, hogy ők valószínűleg a szokásos helyükön lesznek, és támadni fognak. Ha ott hagynak egy embert, tőlünk három ember fogadja golyózáporral az ellenfelet, és a többi kettő megy támadni, egy ellen csak megszerezzük a zászlót. Ha két embert hagynak ott, akkor attól függ, hogy kit hagynak ott. Ha Nagyböhöm is köztük van, akkor három embert küldünk, ha nincs, elég kettő is. Ha három ember marad védeni, akkor kimegy négy ember, eltereljük a fegyelmüket és egy embert odaküldünk, aki megpróbálja titkon megszerezni a zászlót. Ha csak egy ember marad ott, akkor ugyanezt tesszük, csak az utolsó embernek nem kell annyira vigyázni, ha jó egy-egy ellenben. Hogy tetszik a terv? - érdeklődött Schwarz.
	- Nem rossz, de ez a taktika védekező taktika. Ha nem támadnak, mi támadunk. Úgy gondolom, hogy három ember megy a zászlóhoz egyenesen, egy kerülő úton és egy marad védeni. Ha ellentámadás van, és nem bír el az ellenféllel, két ember visszamegy segíteni. A másik kettő folytatja a támadást. Valakinek még ötlete? - kérdezte Bordács.
	- Nekem az volna az ötletem, hogy a zászló ne a főhadiszállásunkon legyen. Valahol máshol, ahol nem feltűnő, de egy ember tudja védeni. A többi négy kettéosztódik, támadó részlegre és védekező részlegre. A támadó elég egy ember, a védekező három. A támadó csak színleli a támadást, ezt visszaverik, ha nem, akkor kezünkben a zászló, és győztünk. De nagy valószínűséggel vissza fogják verni, és ők jönnek támadással. A védekező osztag próbálja húzni az időt, és ha már négyen támadnak, akkor jelre egyszerre kimásznak a helyükről, és a támadó és a védő osztag egyesült erővel támad, egy embert pedig négyen csak legyűrünk, még ha Nagyböhöm legyen is az. - magyarázta Schumann.
	- Szerintem eddig ez a legjobb terv. - Vélte Steier. - A vitát lezárom, mert késő van már, haza kell mennem ebédre. Délután fogászaton leszek, de ti gyakoroljatok, és gondolkozzatok, hátha van még ötlet.
	- Rendben, és én akkor átadom a hadüzenetet. - mondta Schwarz.
	- Persze, el is felejtettem, itt van a papír. Légy szíves holnap legkésőbb kapják meg, mert nem akarom, hogy orvtámadásnak vegyék ezt, bár elutasíthatják a hadüzenetet. Na sziasztok!
	- Szia!
	- Szia!
	Schwarz lassan ballagott hazafelé. Azon gondolkodott, hogy adja át a Normálisoknak az üzenetet. Egyszerűbbnek tűnt akkor, amikor elvállalta. Valahogy meg kell oldania.
	Annyira elmerült gondolataiban, hogy észre sem vette a vele szembe jövő társaságot. Pedig az nagy szó, mert úgy ordítottak, ahogy a torkukon kifért. Érdekes társaság volt, öten voltak, nagyjából egyidősek vele. Volt közöttük magas, alacsony, kövér, vékony, egyszóval nem volt sok hasonlóság kinézetre közöttük.
	Schwarz rögtön tudta, kikkel van dolga. Ők a Normálisok, semmi kétség. Legalább át tudom adni az üzenetet, villant át agyában a gondolat.
	- Szia, tökfej. Régen láttuk egymást.
	A többiek hangosan felröhögtek.
	- Eegen, és nem hiányoztatok. - válaszolt a kicsit sem szívbajos Shwarz.
	- Mi is megvoltunk nélküled, meg a csürhéd nélkül. - jött a válasz.
	- Figyelj ide, volna itt neked valami. Egy levelet kaptál, ha jól látom. Nesze, olvasd el, válasz most kell.
	Egy perc után visszaadta Villanyoszlop a levelet. Hangos röhögés tört ki, mert a többiek is olvasták a válla fölött.
	- Persze hogy elfogadjuk, mocsok. De most már tűnj az utunkból, mert dolgunk van. Ja, és üzenem Steiernek, hogy nem értem, mért akarja megveretni magát meg a társaságát, de ha ez minden vágya, megtesszük neki.
	Azzal távozott. Csapata követte, sötét pillantásokat vetve Schwarza.
	Na, ezt is elintéztük. Végre, egy gonddal kevesebb.
	Hazament ebédre, utána egy órát pihent, majd újra a Fő térre ment. Barátaival késő délutánig hógolyózott, majd hazament, és olvasott, háborús újságokat, hátha valami ötlete támad. Később vacsorázott és elaludt.

*	*	*

3. FEJEZET

	- Héé, menjen azzal a kutyával, nem látja, hogy terrorizálja az enyémet?
	- Az a maga baja, maga menjen el, én maradok, én voltam itt előbb.
	- De önfejű, komolyan mondom, pont mint a három éves kislányom.
	- Maga csak ne beszéljen, két centit sem tud megmozdulni a hájrétegétől. Gyere, édes kutyuskám, mi különbek vagyunk náluk. Jó kutyuli, gyere szépen! Gyere már!
	Nem fér a nép a bőrébe, gondolta Steier, mert az ő háza előtt zajlott le a jelenet. Már régen sütött a nap, tíz óra körül lehetett az idő. A fiú kimászott az ágyból, megmosakodott, megreggelizett, felöltözött, és már kint is volt az utcán. Egy kavicsot rugdosott, és arra gondolt, hogy ma van a nagy nap, az összecsapás Villanyoszlopék ellen. Tegnap előtt megbeszéltük a taktikát, megírtuk a hadüzenetet, ezt Schwarz továbbította, aztán délután fogászaton volt, az rettenetes volt, ne is gondoljunk rá, tegnap pedig megvarrták a zászlót, valamint hógolyóztak, gyakoroltak a mára. Elég jól állunk, gondolta, csak ott legyen mindenki.
	Már meg is érkezett a térre. Elcsodálkozott: barátait a főhadiszálláson látta, és éppen vitáztak valamin. Odament, és látta, hogy csak hárman vannak ott.
	- Ki hiányzik? - kérdezte.
	- Schumann. Nem tudjuk, hol van, és nélküle elég nehéz lesz megvalósítani a tervet. - válaszolt Bordács.
	- Igen, és éppen új terven gondolkozunk, hogy négyen hogy tudnánk a zászlójukat megszerezni. - tette hozzá Weisz.
	- Ajjaj. Ez így nem jó.
	- Nem hát.
	Tíz perc beszélgetés után Bordács hirtelen felkiáltott.
	- Ott jön!
	- Na végre! A frászt hozod ránk. - mondta Steier.
	- Sziasztok, bocs a késésért, sokat aludtam. Hogy vagytok? - üdvözölte barátait a lihegő Schumann.
	- Kitünően, köszönjük. Jó hogy megérkeztél, már azt hittük, nem jössz.
	- Jól kialudhattad magadat, már majdnem tizenegy óra van. - gúnyolódtak a többiek.
	- Na, most már koncentráljunk arra a csürhére ott. - mondotta Steier, és a Petőfi Sándor utca felé mutatott, ahonnan jött a megnevezett „csürhe”. Ez természetesen nem volt más, mint a várva várt ellenfél, a Normálisok csapata. Villanyoszlop vezetésével odaléptek Stierékhez, és ezt mondták:
	- Szevasz fiam, eljöttünk, hogy megverjünk benneteket. A szokásos helyünkön leszünk, fütyüljetek, ha indulhat.
	- Előbb kölcsönösen megmutatjuk egymásnak a zászlónkat, hogy tudjuk, mit kell keresni. Itt a mienk. - és Steier felmutatott egy zöld háttérben pirossal felírt „abnormális” feliratot egy darab vásznon.
	- Ez meg a mienk. - Villanyoszlop egy hosszúkás rongydarabot mutatott fel, amire egy körbe egy nagy A betű volt varrva. Természetesen rögtön elkezdődött egymás zászlójának a becsmérlése.
	- Hát, kedves barátom, ez pontosan olyan, mint egy darab saláta.
	- Te csak ne beszélj, a ti zászlótokat messziről meglátni, olyan ronda.
	- Ellenben a tietek beleolvad a környezetébe, amennyiben ez a környezet sár.
	- Na, emberek, kezdhetnénk. - Schwarz vetett véget a vitának.
	A Normálisok elvonultak, Steier rögtön magához vette az irányítást.
	- Akkor mindenki tudja a haditervet? Az a lényeg, hogy nekünk kell támadni. Schumann, légy szíves rejtsd el a zászlót oda azokba a bokrokba, ott közép tájt jó lesz. Köszönöm. Tehát Schumann fog védeni, ő ott marad a zászlóval a bokorban. Schwarz, Bordács és Weisz itt marad, védik a helyet. Nagyon lényeges, hogy elhiggyék, hogy itt van a zászló, és sok golyót dobjatok rájuk, hogy azt gondolják, minimum hárman vagytok. Én előremegyek támadni, de hamar meg fogok futamodni. Bagolyhuhogásra (nagyon füleljetek, nagy zaj lesz) mindenki rögtön ki a fedezékéből, kivéve természetesen Schumannt, és megrohamozzuk a várukat. Ha egyikőtök megkaparintja a zászlót, Schumannhoz rohanjon. Érthető mindenkinek?
	- Igen – zúgták a többiek.
	- Rendben, akkor fütyülök. Sok sikert mindenkinek.
	Hangos füttyszó riasztotta meg a fán szundikáló madarakat, és megkezdődött a csata. Schumann elrohant a bokrok irányába, ahova elrejtette a zászlót. Schwarz, Weisz és Bordács is elfoglalták a helyüket a bázisukon, Steier pedig magabiztos léptekkel és egy adag hógolyóval elindult az ellenfél irányába.
	Ezt meg kell nyernünk, nagy szégyen lenne, ha veszítenénk. Akkor hetekig az orrunk alá dörgölik, hogy ők jobbak voltak, mint mi. Ráadásul ez esetben rám hárul a felelősség, a vezérségem miatt. Pfűh, ez mi volt? - Steier gondolatmenetét egy arcába vágódó hógolyó szakította meg.
	- Itt az első, fiam! - hallotta Nagyböhöm hangját. Steier teljes erőből a hang irányába dobta az első hógolyóját, és fedezéket keresett. A következő pillanatban elégedetten hallgatta Nagyböhöm szitkozódásait.
	- Na még egyet, és tovább megyek – gondolta Steier, és a szót tett követte. Sajnos ez a golyó nem talált, de mivel Nagyböhöm amúgy is el volt foglalva az előző találat tisztításával, volt ideje továbbállni. Most már lassított léptekkel haladt előre, óvatosan. Pár perc múlva elérte az ellenfél bázisát.
	Csak nyugalom, gondolta, miközben úgy helyezkedett, hogy beláthasson, de őt lehetőleg még ne vegyék észre. Két embert látott ott, Töpörtyűt és Villanyoszlopot. Steiernek elég volt ennyi, kimászott rejtekhelyéből, és egy hatalmas hógolyóval ajándékozta meg Töpörtyűt, akinek a sála már így is rossz állapotát tetézve havasan hullott a földre. A válasz Villanyoszloptól érkezett, aki hangos csatakiáltás kíséretében vágta ellenfeléhez a hógolyót. Steier látta, hogy reménytelen így megszerezni a zászlót, úgyhogy a terv szerint még egy kicsit hadakozott, majd megfutamodott.
	Eddig simán ment minden, most itt az idő a támadásra. Őszintén szólva ebben a pillanatban Steier nem volt meggyőződve róla, hogy a terv egészen megvalósítható. Eleve kevés esély van rá, hogy Bordácsék baj nélkül ide tudjanak jönni, aztán ha itt is vannak, amíg a védelmet áttörik, visszatérhet az ellenfél támadó csapata, vagy megtalálhatja Schumannt, és abból nagyon nagy baj lehet. Vissza kéne mennem meggyőződni róla, hogy minden rendben, gondolkozott Steier.
	El is indult visszafelé, a bokrok fedezetében, amikor a földön egy lábnyomot vett észre. Általában nem figyelt az ilyenekre, de most nemrég esett a hó, ezért volt szembeszökő a nyom. Steier lehajolt, hogy figyelmesen megvizsgálja, de ebben a pillanatban valaki a közelben hangosan huhogott.
	És az a valaki nem Steier volt.

*	*	*

4. FEJEZET

	- Elmenjél innen!
	- Eszemben sincs, inkább edd meg ezt!
Egy hógolyó hatalmas puffanással érkezett Agyvelő agyvelőjének.
	- Nana! Ezt még megkeserülöd!
A következő golyó Schwarzot találta el. Már vagy tíz perce csak ez ment, nem bírtak egymással se az egyik, se a másik. Hárman voltak három ellen. Bordács éppen dobni készült az utólsó hógolyóját, amikor hangos huhogásra lett figyelmes.
	- Mi a... Futáááás! - ordította, mivel úgy volt megbeszélve, hogy Steier huhog, és ők odarohannak.
	Bordács, Schwarz és Weisz egy másodperc alatt kitörtek rejtekhelyükről, és rohantak az ellenséges bázis felé. De az ellenfél csapata is futott,  Agyvelő, Nagyböhöm és Kapufa. Mikor odaértek, lett hatalmas kavalkád.
	- Ide, ide gyertek! - ordított Villanyoszlop.
	- Te, Schwarz, te gyúrjál golyókat, Weisz és Bordács, ti meg gyorsan dobáljátok az ellenséget! - adta ki a parancsot Steier, miközben ő itt-ott bukkant fel, hógolyót csinált, Villanyoszlop és Nagyböhömöt rejtekhelyéről hátba dobta, mindenhol ott volt és harcolt.
	Ha most valaki elsétál a Fő tér mellett, esetleg éppen hazafelé igyekszik a délelőtti bevásárlásból, azt gondolhatná, hogy harminc negyven rakoncátlan gyerek egymást dobálja hóval, vagy indiánok szállták meg a várost. A közömbös szemlélő nem érzi ugyanazt az izgalmat, azt a lelkesedést, amit ebben a pillanatban Steier érzett. Neki hatalmas volt a tét. Ezt nem csupán két csapat közötti konfliktusként fogta fel és kezelte, hanem itt ők képviselik az Osztályt, nekik kell megvédeni a becsületét, és győzelmet aratni az ellenfél seregei ellen. Úgy érezte, ez az ütközet döntő szerepet játszik az iskolabeli életben. Éppen ezért mindent beleadott, mindenre figyelt, cikázott jobbra, balra, lelkesítette a barátait, ahogy egy jó vezérhez illik.
	Talán ezért, talán a véletlen folytán, megakadt a szeme egy darabka szöveten. És ez a szövet nem volt más, mint az ellenség zászlója.
	Ebben a pillanatban éles füttyszó hasította át a levegőt, és az egész Normális banda elkezdett futni, át az egész pályán. Weiszék nem értették, csak álltak és néztek. De Steier rögtön megértett mindent. Az ellenfél a zászlóját őrizetlenül hagyta, bízva abban, hogy jó helyre dugta, és jelre rohanták meg az ő bokraikat. Azt azok, akik előrementek támadni, észrevették, hogy Schumann nincs a bázison, valamint hogy a nagy csatában sem került elő, és ebből okosan azt következtették, hogy ő őrzi a zászlót, és ez nem a bázison van. Steier, miután ezt átgondolta, rájött, hogy ennek a két ténynek ismeretében öt embernek gyerekjáték megtalálnia a hátra hagyott csapattagot, tehát nekik kell gyorsabban visszaérniük a vászondarabbal.
	Rögtön felkapta az ellenfél zászlóját, és futott visszafelé, Schumann bokrához. Ott már ott volt az ellenség, éppen abban a pillanatban szedték el az ő gyönyörű lobogójukat, és rohannak vele a bázisukra. Steier egy pillanat alatt ott volt a bázison felemelte magasra az ellenfél zászlóját, és kitört belőle a mérhetetlen öröm és a megkönnyebbülés egy hatalmas, diadalittas üvöltés közepette. Villanyoszlop visszanézett, és látta az egész csapatot, amint ölelgetik és vállon veregetik Steiert, és amint az megmutatja neki a zászlót, ami egyértelműen mutatja, hogy vesztettek.
	Steier sokat álmodozott, korábban már el is képzelete magát, mint a csata által megviselt bevonuló hőst. Látta lelki szemei előtt barátait, amint elfoglalják helyüket a téren. Látta amint Töpörtyű, Nagyböhöm és a többi gazember leborulnak előtte, és könyörögnek kegyelemért. És ő csak egy kézlegyintéssel megbocsát nekik.
	Nos, ez a valóságban nem így volt. Villanyoszlop látta egyedül az ellenfél csapatából Steiert, de mivel megegyeztek, és Villanyoszlop amúgy is talpig becsületes volt, amivel egyedülálló volt a Normálisok között, odakiáltott csapattársainak, és tudatta velük a számukra szomorú hírt. Ezután szó nélkül kivonultak a csatatérről, egyedül a vezérük ment oda hősünkhöz, szűkszavúan gratulált, majd ő is ment.
	Steier csapata egy órával később, még mindig emelkedett hangulatban hagyta el a teret. Hősünk már negyedszer ismételte el azt, amire rájött, az ellenfél taktikáját, és barátai mindvégig tátott szájjal figyelték. Steier nagyon élvezte a reflektorfényt, noha igyekezett ezt titkolni. 
	- És akkor valaki a közelben huhogott. A frászt hozta rám. Én elbújtam, figyeltem a fejleményeket, aztán amikor megjöttetek, előbújtam, harcoltam, észrevettem a zászlót, felkaptam, és futottam vele a bázisra, és így nyertünk.
	- Hát fiam, ez igazán szép volt, most egy ideig nem kell tartanunk tőlük. - dicsérte meg csapattársát Bordács.
	- Azt meghiszem. - nevetett Steier.
	És az öt jóbarát nevetve, vidáman tért haza.

VÉGE
