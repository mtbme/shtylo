Angyalvér
	Éjfélt ütött a toronyóra. Harangok hangja szállt gyászosan a néptelen utcákon. Ha valaki kinézett volna az ablakon, a világ egyik legfurcsább párosát pillanthatta volna meg. Feltéve, hogy rendelkezik a látás képességével.
	A betontengeren egy kapucnis alak vágott át, tornacipőjével mindenen átgázolt. Mögötte egy angyal lépkedett. Fehér, hatalmas szárnyai halovány ragyogást árasztottak, de az ember, akit az angyal kísért, nem vette észre. Egy sikátorból sikoly hallatszott. A kapucnis férfi összerázkódott, de továbbment. Az angyal rosszallva rázta fejét. Homlokát összeráncolta, meggypiros ajkát csücsörítette, de néma maradt.
	A sikátorban egy lány feküdt. A hold hideg fényt vetett élettelen testére, ezüstös sugara megcsillant a véren. Aztán gyilkosa lezárta a szemét, és bevonszolta egy kapualjba. Szőke haja elmosta maga után a vércsíkot.
	Másnap reggel a város sikoltásra ébredt. Egy jól öltözött, elegáns hölgy kilépett a kapun, és egy holttestbe botlott. Azonnal hívta a gondnokot, aki elvitette a hullát, és eltakarította a vért az utcáról. Az élet ezután ugyanúgy folytatódott. Az elegáns hölgy munkába indult, a gondnok pedig visszatért a reggeli újságjához. Ami azt illeti, senkit sem rázott meg különösebben az eset.
	A lány gyilkosa után nem indítottak nyomozást, még a halott kilétét sem derítették ki. Elszállították a holttestet, és bedobták egy tömegsírba. Tiszteletére nem rendeztek temetést, egy névtelen senkinek tekintették. A tömegsírban hasonlóan ismeretlen emberek feküdtek. Húsz évesnél egy sem lehetett több. No, nem azért, mert a gyilkosok csak a fiatalokra vadásztak. Azért, mert ha nem ölték meg őket, akkor éhenhaltak. Vagy halálra fagytak. Az utcagyerekek sírja volt ez.
	A lányt egyetlen alak siratta meg. Az őrangyala. Tökéletes arcán könnyek peregtek, zöld szeme véreres volt a sok sírástól. Nem tehetett semmit a lányért. Sem a halála pillanatában, sem most, annak érdekében, hogy ne vesszen el a feledés tengerébe. Nem ő volt az egyetlen, aki tudta, hogy a lány ártatlan volt, de ő volt az egyetlen, aki átérezte a gyermek fájdalmát.
	
***

	A tornacipős, kapucnis alak a folyó mellett keresett élelmet. Tudta, hogy nincs sok ideje hátra. Már eleve túlkoros volt, így nem maradt sok lehetősége a túlélésre. Pár utcagyereket még befogadtak az emberek, de ő már húsz éves is elmúlt. Esélye nem lett volna az aranyos hatévesekkel szemben. És gyenge volt, gyengébb, mintsem meg tudta volna védeni magát a késes fenegyerekekkel szemben.
	Ráadásul egyre hidegebbek voltak az éjszakák, ő pedig minden tartalékát és tulajdonát, beleértve a pokrócokat is, elveszítette a tűzben. A többiek, már aki túlélte, szétszéledtek: nyoma sem volt már a bajtársias összetartásnak. Így múlik el a szeretet, gondolta sötéten, csak addig tartott, amíg volt otthonunk. Mögötte az angyal hangtalanul felsóhajtott. Hallotta a védence gondolatait, és nem tetszettek neki.
	Még azt sem bocsájtotta meg, hogy éjjel magára hagyta a gyilkossal azt a lányt. Megvédhette volna, de nem tette. Az angyal tudta, hogy nem éri meg beleavatkozni a gyilkosok dolgába, de angyali lelke ordítva tiltakozott a tétlenség ellen. Aztán különös zajra lett figyelmes. Valaki közeledett. Védence is meghallotta, gyorsabban, mint az az angyal segítsége nélkül lehetséges lett volna.
	Futni kezdett. Őrangyala mögötte repült, hangtalanul csapkodva szárnyaival. A kapucnis férfi egyre növelte a tempót. Aztán összeesett. Már napok óta nem evett, és valami betegséget is összeszedhetett. Egyszerűen nem bírta tovább. Az angyal eléje állt, védelmezőn kitárta szárnyit, és eltökélte, hogy nem hagyja magára a férfit. Üldözői egyre közeledtek. Legalább hárman lehettek, a léptek zajából ítélve.
	A földön fekvő alak egészen összekuporodott. Tudta, hogy közel a vég. Amikor a három, nyolc év körüli fiú körbevette, minden akaratereje elszállt. Megadóan lehunyta szemét, és várta az éles fájdalmat. Remélte, hogy a fiúk azonnal eltalálják valamelyik létfontosságú szervét, és nem hagyják ott fájdalmak közepette, hogy belehaljon az elfertőződött sebbe. Mert arra esélye sem volt, hogy túléli a támadást.
	Ám valami csoda folytán nem érkezett a halálos döfés. Óvatosan kinyitotta a szemét, és észrevett egy idegen fiút. Haja fehér volt, szeme fekete, ruhája rongyos, mint a legtöbb utcagyereké. Kezében faragott botot tartott, és a levegővel beszélt. A férfi fáradtan csukta le ismét a szemét. Már hallucinál is. A betegsége egyre súlyosabb lesz.
	Az angyal azonnal szimpatikusnak találta az újonnan érkezettet. Haja valaha fekete lehetett, de a gyász és a félelem egészen kifehérítette. Szeme mintha mély kút lett volna, úgy csillogott. Botjával a gyerekek karjára ütött, nem okozva ezzel maradandó sérülést. Miután a fiúk elfutottak, szóba elegyedett az angyallal. Látó volt, ehhez nem fért kétség. Az angyal még sohasem találkozott igazi Látóval, ám ami igazán zavarta, az az volt, hogy a fiú mögött nem állt őrangyal. Még a három kölyök mellett is ott voltak, ugyan minden életkedv nélkül védték a fenegyerekeket.
	De a fiú egyedül érkezett.
	– Lethé vagyok – szólt az angyal.
	– Rafiel védence – mutatkozott be a fiú, de figyelmét már a földön fekvő alak vonta magára. – Lázas – állapította meg, majd egy pokrócot vett elő az inge alól. – Ha felébredt, vezesd a Wingston útra. Addig is takard be, ne hagyd, hogy rosszabodjon az állapota. Így is kérdéses, hogy felébred-e valaha. Gyújts neki tüzet, főzz teát, amit akarsz. Majd azt mondom, hogy én voltam. Várlak titeket.
	Mikor elment, Lethé még sokáig nézett utána. Határozottan ismerős volt neki a Rafiel név, de nem tudta, honnan. Megfogadta a fiú tanácsát, és tüzet gyújtott, majd vizet forralt. A folyó túl koszos volt ahhoz, hogy bárki is igyon belőle, de az angyalnak csak egy szavába került, és megtisztult a víz. Tűleveleket rakott bele, hogy legyen valami íze a teának.
	Mikor a férfi ismét kinyitotta a szemét, észrevette, hogy mellette lágyan lobog a tűz. Olyan vak rémület uralkodott el rajta, amit pont egy hete érzett először. Kapkodva kezdte el eloltani a lángokat. Aztán lelassult a keze, s nem sokkal később abbahagyta a próbálkozást. Nem tehetett semmit, Lethé nem hagyta elaludni a tüzet. Félelmében a falig hátrált, és majdnem elbotlott a teában. A bögre, amiben volt, összevissza volt törve, de valaki minden alkalommal türelmesen összeragasztgatta gyantával.
	Miután beleszagolt a meleg löttybe, elfintorodott. Nem volt benne méreg. Pedig örült volna neki, nem kellett volna azon aggódnia, hogy tartozik valakinek. Mert abban már bizots volt, hogy az előbb nem hallucinált. A tizenöt év körüli, fehér hajú fiú tényleg megmentette az életét. Ráadásul tüzet gyújtott, betakarta egy pokróccal, és teát is főzött neki. Ezt a tartozást nehéz lesz visszafizetni.
	Egy hajtásra kiitta a meleg italt, és felállt. Eloltotta a tüzet – ezúttal ez nem okozott problémát – és gondosan összehajtogatta a takarót. Ruhája alá rejtette a bögrével együtt, épp úgy, mint fél órával azelőtt az idegen fiú. Majd elindult a Wingston út felé. Maga sem tudta, miért teszi, de nem sokat gondolkodott. Mióta a raktárépület leégett, nem volt hová mennie, így a Wingston út ugyanúgy megfelelt, mint bármely másik hely.

***

	Mikor odaértek a beomlott házhoz, a férfi sülő étel illatát érezte. Gyomra éhesen kordult meg, de olyan erővel, hogy  le kellett ülnie az egyik lépcsőfokra. Mikor felnézett, egy koszos, hat év körüli lányt pillantott meg. Karjában egy újszülöttet tartott, szabad kezét a férfi felé nyújtotta. A férfi csodálkozva bár, de hálásan fogadta el. Bementek a házba. A lány átadta a gyermeket egy tizenéves fiúnak, majd intett a vendégnek, hogy kövesse.
	Bevezette egy szobába, ahol kenyeret és sűrű ragut raktak elé. Villámgyorsan belapátolta az ételt, és kért volna még, de észrevette a lány tekintetét. Lesütötte a szemét, majd körülnézett a helységben. Körülötte rongyos utcagyerekek ettek, arcukon mohóság tükröződött. Asztal nem volt, mindenki a földön ült, a leterített pokrócokon.
	A lány nem evett, s mikor a férfi befejezte, felállt. Egy másik, jóval kisebb szobába ment, és hátranézett, vajon követi-e. Követte. A szobában semmi nem volt, leszámítva a fiút. Ugyanaz a fehér hajú ember volt, aki megmentette őt.
	– Köszönöm, Clare, most már elmehetsz. Menj, egyél, a többiek biztos hagytak neked – mondta, majd a férfi felé fordult. Arca nem árult el érzelmet, de mintha egy árnyalattal vidámabb lett volna a hangja, mikor ismét megszólalt. – Örülök, hogy itt vagy.
	– Ki volt az a lány?
	– Clare... Tudod, néma szegény, és a szülei ezért kirakták az utcára. Már két éve nálunk van. Addig valahogy sikerült túlélnie. Ki tudja, hogyan, de életben maradt. Jó őrangyala van – kacsintott a férfira.
	– Hogyhogy nálatok? Egyáltalán, mi ez a hely?
	– Amolyan menedék. Sokan azok közül, akiket eddig is láttál, nem laknak itt. Csak akkor jönnek, ha valami bajuk van, vagy ha nem tudják fenntartani magukat. Tudod, nekünk, utcagyerekekek van múltunk. Sokan nem tudják elviselni, ha valamihez kötődnek. Túl sokat veszítettek már életükben. Ők nem maradnak itt, és ezt meg tudom érteni. Nem firtatjuk a múltjukat. Mi mindenkit örömmel látunk. Ha gondolod, itt maradhatsz örökre, vagy akármikor visszatérhetsz ide. De egyelőre nem mehetsz el, mert beteg vagy. És az a három fiú, akik rád támadtak, bosszút akarnak állni rajtad.
	– És ki működtet ezt az egészet?
	– Én – mosolyodott el a fiú. – Egyébként Jack vagyok.
	– És mi hasznod belőle? – Jack arcán mintha meglepetés suhant volna át.
	– Semmi. De nem tudom tétlenül nézni azt, hogy ártatlan gyerekek halnak meg.
	A férfi nem hitt neki. Olyan nincs, hogy valaki ennyit dolgozik a semmiért. És ez a szent-duma nem volt túl meggyőző.
	– Most menj, nekem még sok dolgom van. Clare majd ellát téged mindennel, amire szükséged van. Csak szólj neki. És még valami – szólt a távozni készülő férfi után. – Rendesen bánj vele. Nem volt könnyű élete.
	Mikor kiment, Jack Lethé felé fordult.
	– Most te jössz. Kérdezz amit akarsz, őszintén válaszolok. Nekem csak egy kérdésem van. Hogy hívják a védencedet?
	– David. Tényleg merő jószándékból üzemelteted ezt a helyet?
	– Persze.
	– És ez mibe kerül neked?
	– Az életembe. Mármint... Minden energiámat erre fordítom. És nem igazán törődök magammal. Félre ne érts! Én akarom ezt így. Néha nagyon nehéz, főleg, ha elveszítünk valakit. De ez is több a semminél. Nem tudunk mindenkit megmenteni, de megpróbáljuk, és bearanyozzuk élete utolsó perceit. Én pedig megkérem az őrangyalát, hogy mutatkozzon meg neki. Ez mindig segít. Csak sajnos az őrangyalok sem tehetnek semmit. A halál ellen nincs hatalmuk.
	– Ez igaz... Eddig egyetlen őrangyal próbálta meg megmenteni a védencét. Ő meghalt, az ember halálát pedig csak elodázni tudta. Már nem emlékszem a nevére... Itt sok őrangyalt láttam, de nem mindenkihez tartozott. Miért?
	– Tudod az őrangyalok sem teljesen halhatatlanok. És van egy csoport Látó, akik az angyalokra vadásznak. Próbálom megmenteni őket, de... Mindig késve érkezek. És egyedül vagyok. Az angyalok nem szólhatnak bele a másik ügyeibe, és a saját őrangyalaikat már megölték.
	– Hogy lehet megölni minket? – Lethét heves remegés fogta el. Létezhet olyan gonosz ember, aki megöli a saját őrangyalát?
	– Elveszik a láncot, és onnantól sima ügy. A Látók látják a láncot.
	Lethé öntudatlanul is a nyakához nyúlt, és megszorította a kis medált. Az angyalok jelképe volt az, hatalmuk forrása. Enélkül halandó emberek voltak csupán, ám a láncot más nem használhatta fel. Ahhoz, hogy a medál hatalma a viselőéjé legyen, angyalvér volt szükséges. Ám az angyalok vérét nem lehet venni, medál ide vagy oda. Szívenszúrni, megölni, megcsonkítani lehet, ám a vérük amint érintkezik a világgal, semmivé lesz. Ez alól csak az kivétel, ha az angyal önszántából ad vért. Ez pedig elképzelhetetlen, hiszen az angyalok, bármi történjék is, jók maradnak.
	Lethé szívesen rákérdezett volna, hogy Jack védőangyala is erre a sorsra jutott-e, de nem merte. Félt, hogy ezzel mélyen megbántja a fiút.

***

	David mindeközben Clare oldalán bejárta az épületet. A romos ház minden szegletében rongyos, de nagyjából tiszta gyerekek voltak. A férfi nagyon elcsodálkozott a tisztaságon. Ő maga már egy hete nem fürdött. Azóta, hogy a tűz elvette a régi, romos szénraktárat, ahol addig élt. A szén még mindig ott volt, a szénpor beleivódott a falakba, a pokrócokba, de még a lakók bőrébe is. A faépület meglehetően könnyen égett.
	Miután elvesztette az otthonát, összeszedett egy csúnya betegséget, és éhezett. Nem mert tüzet gyújtani, mert félt a lángoktól. Éjszakákat virrasztott át, azon rágódva, hogy mi lett volna, ha... Ha mondjuk nem gyújtanak tüzet. Vagy ha a legjobb barátja túléli azt az éjszakát. De nem... Ők tüzet raktak, mert fáztak, és a barátja pedig bennégett. Alig tucatnyian voltak, és csak öten élték túl. A maradék négy túlélő szétszéledt. Ketten-ketten összetartottak, David néha látta őket. Őt viszont otthagyták. Mindenét elvették, mondván, az ő hibája volt. És David tudta, hogy igazuk van. Ő vetette fel a tűzgyújtás ötletét. Ő gyújtotta meg a tüzet, hiába mondta a barátja, hogy ez nem jó ötlet. Bár a többiek mind lelkesen fogadták az ötletet, neki több esze kellett volna, hogy legyen. De nem volt, és így mindent elveszített. Mindent.
	Clare óvatosan megérintette az alkarját. A férfi most vette csak észre, hogy megállt. A kislány továbbvezette, egészen a fürdőig. Valaha elegáns szoba lehetett, a bádogkád oldalán rózsaminta futott körbe, mint ahogyan a falat borító csempén is. Ám mostanra elég elhasznált állapotban volt. A szoba közepén kút állt, onnan lehetett felhúzni a vizet.
	A lány adott Davidnek egy tiszta inget és nadrágot, majd kiment. David levetette régi, penészes ruháját, majd telemerte a kádat vízzel. Hideg volt, de legalább a mocsok nagy részét lehozta. Mivel törölköző nem volt, a férfi megrázta magát, és felöltözött a rongyos, de tiszta ruhákba. Az ingét még éppen gombolta be, amikor benyitott hozzá egy csapat gyerek. Hangos sivalkodással lökdösték egymást a vízbe. Aztán valamelyikük felfigyelt a David mellkasát borító sebekre. Arc elkomolyodott, majd megfogta a férfi kezét, és kivezette.
	A sebeket megmutatta Clare-nek, aki aggódva ráncolta össze a homlokát. A nyílt, tőr okozta vágások elfertőződtek. A lány azonnal kézenfogta Davidet és sebes léptekkel elindult. Hosszú folyosón haladtak végig, a zárt ajtók mögül tompa kiáltások hallatszódtak. Clare bevezette a férfit egy sötét, ablaktalan szobába. A helység közepén, egy asztalon egy gyertya pislákolt. Halvány fénye komor arcú, nagyjából tizennyolc éves fiúkat és lányokat világított meg.
	Davidet egy ágyra fektették, majd levették az ingét. Clare kiment, és becsukta maga mögött az ajtót. Meggyújtottak még egy gyertyát, és annak fényénél munkához láttak. A férfi látta a gyógyítók arcát, amint félve rázzák a fejüket. Nem értette, mi ez a nagy hűhó egy kis sebért. Aztán meglátta, hogy a sebe mélyén valami mozog. Akaratlanul is felsikoltott.
	A vágásban az a valami egyre beljebb mászott, de David nem érzett semmit: az idegei már elhaltak. Aztán valaki egy csipesszel benyúlt a sebbe. Davidet hárman fogták le, hogy ne dobálja magát. A csipesszel megfogták azt a valamit, és elkezdték kirángatni, az viszont nem hagyta magát, és maró folyadékot spriccelt David mellkasába. Végül egy rántással sikerült kiemelni a vágásból. A gyógyítók különböző növényeket tettek a sebre, majd egy tiszta ruhával bekötözték azt.
	Miután a férfi kilépett az ajtón, a gyógyítók a tekergőző valamit gondosan bezárták egy üvegbe, és levitték Jacknek. Ő értett ezekhez leginkább.
	Clare odakint várta. A falnak támaszkodott, gyermeki arcán undorral vegyes félelem tükröződött. Miután David megnyugtatta, hogy minden rendben, egy kicsit felengedett. Aztán egy nagy terembe vezette a férfit, ahol pokrócok voltak sorban leterítve a földön. Ezeken gyerekek feküdtek. A lány keresett egy szabad helyet, majd odaintette Davidet. Fél órával később Jack lépett a szobába, és jó éjt kívánt mindenkinek. Aztán eloltotta a gyertyákat, és kiment.
	David furcsán érezte magát, hogy csupa fiatalabb veszi körül, de mivel a raktárban is így volt, hamar megszokta. Volt valami megnyugtató abban, hogy egyedül ő van ébren az egész szobában. Elhatározta, hogy amint meggyógyult, elmegy innen. Nem akart még egy helyhez kötődni, más embereket megszeretni. Mert egyszer már átélte ezt. Akkor is befogadták. És ő felgyújtotta az otthonukat – az otthonát.

***

	Miután Jack eloltotta a gyertyákat, intett az angyaloknak, hogy kövessék. A teremben nagyjából harmincan aludtak – többen, mint eddig valaha. A tegnap éjjeli gyilkosság megrémisztette a kicsiket. Tizenkilenc őrangyal vigyázta védencei álmát. Ám mikor intett nekik, odajöttek hozzá, és kimentek vele a folyosóra.
	Az étkezőbe vezette őket, ahová ezelőtt is, minden éjszaka. Az angyalok beszámoltak neki, hogy ki mit csinált aznap. Semmi érdekes nem történt. Mikor viszont Lethé elmondta, mit találtak David testében, Jack hátán végigfutott a hideg. Tudta, hogy a féreg, amit az orvosok mutattak neki, halálos mérget fecskendezett a férfiba.
	Aztán megkérte Lethét, hogy meséljen nekik David életéről. Ahogy hallgatta, egyre inkább megsajnálta a férfit.
	– David északon született, de a barbárok lemészárolták a családját. Őt pedig kirakták a hóba. Azon a télen lett két éves, így semmire sem emlékszik. Egy fiatalasszony talált rá, és nevelte fel, egészen hét éves koráig. Akkor azonban megbetegedett, így David gyorsan elveszítette a második anyját is. Idejött, és itt próbált meg túlélni. Nem lett volna túl sikeres, de egy angyal vigyázta lépteit, és hamarosan barátra lelt. Tíz éves volt, mikor a barátja megmutatta a helyet, ahol aludt, tizenegy, amikor odaköltözött. Egy héttel ezelőttig ott élt, a legjobb barátjával, és még vagy tíz másik utcagyerekkel. Aztán egy hete meggyulladt az épület, és csak öten menekültek meg. A barátja bennt maradt. David azóta alig aludt, és nagyon legyengült. Bár nem direkt, de ő okozta a tüzet, amiben mindene megsemmisült.
	– Jó ember? Akármit mondasz, Davidet itt bármikor, bármilyen körülmények közt, bármennyi időre szívesen látjuk. De tudnom kell.
	– Alapvetően igen. Volt néhány rossz döntése, amiben hajthatatlan volt, de jó ember. – Lethé kitörölt egy könnycseppet a szeme sarkából. Próbálta megkönnyíteni a férfi életét, de ez túlmutatott képességein.
	Másnap Jack már hajnalban felkeltette Davidet. Halkan kilopództak a folyosóra. Jack egy szelet kenyeret adott a férfinak, az viszont visszautasította, mondván, másoknak nagyobb szüksége van rá. Jack elmosolyodott.
	– Ezt jó hallani. De van egy rossz hírem számodra. – A fiú arca ismét komor lett. – Méreg került a szervezetedbe. Ez sajnos elkerülhetetlen volt, különben a féreg pár napon belül megölt volna. Ám nem tudtuk megállítani a halálodat, csak késleltettük. Pár heted van hátra. Kettő, vagy legfeljebb három. Úgyhogy szeretném, ha megismernél valakit. Lethé, légy szíves.
	Mikor Lethé megmutatkozott Davidnek, a férfi köpni-nyelni nem tudott a csodálkozástól. Lethé gyönyörű volt fehér ruhájában, hibátlan arcával. Ám kék szeme szomorúan csillogott, meggypiros ajkát nem húzta mosolyra. De mindennek ellenére is földöntúli szépség volt.
	– Most magatokra hagylak benneteket. És David, az életnek nem a hossza számít. Hanem, hogy milyen tartalmasan éled. A lényeg, hogy a végén ne bánj meg semmit.
	– Van valami kérdésed? – Lethé amint kimondta, megbánta. Ilyen hülye kérdést!
	– Miért nem segítettél? Miért nem mutatkoztál meg?
	– Segítettem... Volt, hogy hajthatatlan voltál, de próbáltalak segíteni a kétségekkel. Viszont nem mutatkozhattam meg, mert tiltja a szabályzat. Jack is csak azért láthatott, mert Látó. Nem önszántamból pillanthat meg.
	– Gyönyörű vagy! Tudom, hogy az angyalok szépek, meg minden, de... Azért ennyire?
	Lethé elpirult. Eddig is szívből szerette a férfit, de most különösen megkedvelte. Arra gondolt, hogy lehet, hogy Davidnek könnyebb lesz, így, hogy mellette van, de neki nem.
	– Elkísérsz a végső utamra? A túlvilágra?
	– Igen, de nem maradok ott veled. Nem tehetem.
	– És milyen a túlvilág? Mi van a halál után?
	– Ezt nem mondhatom el. De pár hét múlva úgyis megtudod. – Lethé letörölt egy kósza könnycseppet az arcáról. – És bármi lesz is, tudd, hogy én szeretlek... Nem minden angyal szereti a védencét.

***

	Két héttel később Lethé David ágya mellett virrasztott. Az elmúlt két hétben David rengeteget segített, élelmet gyűjtött a többieknek, segédkezett az orvosi ellátásnál. Fogta a kisgyermekek kezét, akiknek fájdalmaik voltak. Egyszer sem emelte fel a hangját. Alig evett, és nagyon keveset aludt. Úgy viselkedett, mint Jack, akivel közeli barátok lettek. Talán nem annyira közeliek, mint azzal az emberrel, akit a legjobb barátjának mondott tíz éven át, de igaz barátok.
	Lethé zokogott az éjszakában, és David hiába simogatta a kezét, az angyal vígasztalhatatlan volt.
	– Hé, köszönök mindent, Lethé. – A férfi hangja fájdalmasan távolról érkezett. -– Csodálatos őrangyalom voltál, senki sem kívánhatott volna magának nálad jobbat. És Jack... Mintha az öcsém lettél volna. Nem hittem sohasem, hogy valakiben létezhet ennyi jóság. De benned rengeteg van.
	– David, senkiben sincs kevesebb. Benned pedig pláne nem. – David csukott szemmel bólintott.
	– Lethé, szeretném, ha itt maradnál a menedékben. Szeretném, ha segítenél mindenkinek.
	– Nem tehetem, David, de ezt te is tudod.
	– Akkor mást kell kérnem – David bánatosan felnevetett. – Maradj itt velem!
	Lethé szomorúan bólintott egyet. Bánatán keresztül is érzékelte, mekkora megkönnyebbülést jelent ez Davidnek. S mikor a férfi kilehelte lelkét, odahajolt hozzá, és megcsókolta, ezzel végső útjára bocsájtva őt.  Amikor felegyenesedett, szemében könny csillogott. Ajkán még ott volt a csók könnyektől sós íze. Aztán sóhajtott egyet, és ezzel a sóhajjal semmivé lett.	
	Jack egyedül maradt a szobában David holttestével. Arra gondolt, hogy ritka az, amikor egy angyal és a védence így megkedvelik egymást. De elégedett volt, hogy a férfi utolsó emléke a világról ilyen kellemes. Aztán felemelte a testet, és kivitte a szobából. Mire kiért a ház hátsó kertjébe, alaposan leizzadt. Mindig is erős fiú volt, de egy felnőtt férfi súlya még neki is megterhelő volt. A menedék lakói odakészítettek neki egy ásót, de senkit nem látott a közelben.
	Nekiállt ásni. Az ásás monoton ritmusa felidézte benne a többi halott emlékét, akiket ide temetett el. Ez a hátsó kert volt a temető. A nap lassan fölkelt, mire ő befejezte az ásást, és belefektette a sírba a holttestet. Mikor az utolsó adag földet is visszalapátolta, keresett egy nagyobb kődarabot, ami az egyik oszlop tetejéről esett le, évekkel ezelőtt. Odagörgette a friss sírhoz, és késével megvágta a karját. A saját vérével írta a sírra a nevet: David Clavendish.
	Majd megfordult, és bement a házba. Aznap sokan fordultak meg ott, mindenki kiment a sírhoz. És mire ismét lenyugodott a nap, a temetőben, a puha zöld pázsiton ezer meg ezer könnycsepp csillogott. David sírját vadvirágok borították, mindet saját kezükkel ültették el a menedékben járók. Jack még vetett egy utolsó pillantást a naplemente aranyló fényeivel világított temetőre, ahol a kősírok, s azok fekete feliratjai hirdették az élet elmúlását.

***

	Két héttel később Jack sétálni indult. A levegő hűvös volt, de legalább nem párás, és Jacknek ki kellett szellőztetnie a gondolatait. Aznap megint elveszítettek egy fiatal lányt. Belehalt a szülésbe. A kicsi ugyan egészségesen született, de félő volt, hogy nem marad meg. Mint mindig, most is sokan segédkeztek a gyógyítóknak, többek közt Clare is. A néma lány sokkal idősebbnek nézett ki a koránál, pedig még csak tegnap töltötte be a hetet.
	Mindenkit megviselt David halála, de fel voltak rá készülve, így az élet nem állt meg a menedék felei közt. Megfeszített munkával próbálták pótolni a férfi hiányát, de így is csökkent a fejadagok mennyisége, és Jack tudta, hogy közel járnak a véghez. 
	Viszont nem volt hajlandó feladni. Elhatározta, hogy ez a hely nem olyan lesz, mint a többi föld alatti menedék. Itt nem kell dolgozni, csak ajánlott. És senkit nem akart kitenni. A többi helyen, ha nem volt elég az élelem, bezártak egy ketrecbe két gyereket, és élet-halál küzdelmet kellett vívniuk. Ha valaki megtagadta az engedelmességet, azonnal megölték. Kemény volt, de az utcagyerekeknek ez is több védelmet nyújtott, mint a semmi.
	Akik nem tartoztak sehová, könnyű célpontok voltak. És ha valaki szerzett egy kést, akkor előle senki sem menekült. Minden takarót el kellett rejteni, minden értékre vigyázni kellett, mert ha meglátták a többiek, akkor megöltek. Az utcán nincs olyan, hogy könyörület. Vagy gyilkos leszel, vagy áldozat – választhatsz. Ez volt az utcagyerekek mottója.
	És ez alól csak egyetlen kivétel volt. Jack. Ő nem ölt, még életveszélyben sem. Faragott botjával a gyerekek kezére és vállára célzott, és vigyázott, hogy ne törjön csontjuk – az ugyanis felért egy halálos ítélettel. Most is nála volt a bot. Szórakozottan simított végig hosszú ujaival a faragásokon. Mind Rafielt ábrázolták, ahogy repül, ahogy kiterjesztett szárnnyal áll az alvó Jack fölött, ahogy karddal a kezében harcol.
	Lábai ismerős helyre vitték, egy hídra, amely annyi fájdalmat okozott neki. Lenézett az alatta hömpölygő folyóra. Azon az éjjelen is pont ilyen volt. Semmit sem változott. Leült a híd korlátjára, lábait a víz fölé lógatta. Tükörképe gúnyosan meredt rá a víztükörből. Elfordította fejét, és nagyot dobbant a szíve.
	Egy ismerős angyalt álltak körül. Mindannyian Látók voltak, Jack ismerte őket. Az angyal pedig Felarie volt. Clare angyala. Jack rohanni kezdett feléjük. Csendben haladt, de mégis észrevették. A vezérük felemelte a kezét, és Felarie nyakához nyúlt. Az angyal, ahogy tudott, védekezett. A vezér csak nevetett, majd jelet adott a többieknek. Ők pedig az angyal szívébe mártották késüket.
	Mire Jack odaért, Felarienek hűlt helye volt. A vezér pedig gúnyosan lóbálta az angyal láncát.
	– Jack, már vártunk. Tudod, Felarie nem volt túl szórakoztató társaság. Nem volt hajlandó semmire sem... – Mark hangja behízelgően dorombolt. – Bezzeg Rafiel!
	Jack elvesztette az önuralmát, és Mark felé ütött. Ő viszont villámgyorsan elkapta a fiú kezét.
	– Jack, Jack, drága Jackie. Hát nem tanulsz? Én sokkal gyorsabb vagyok nálad. És ami azt illeti, erősebb is. Hisz te még azt a fiút, Davidet sem tudtad kivinni a kertbe anélkül, hogy le kellett volna ülnöd. Igen, láttam. Már hónapok óta figyelünk titeket.
	– Eressz el, Mark – Jack hangja kimérten, de fenyegetően csengett.
	– Ó, miért is tennék ilyet? Daniel, kést!
	– Daniel? Csak nem a...?
	– De bizony. Nálatok volt egy darabig. Úgy látszik, nem tettél rá jó benyomást. – Daniel odaadta Marknak a kést. – És most... végre megölünk. És már nincsen őrangyalod, hogy megmentsen.
	Jack egy hirtelen mozdulattal kiszabadította magát, és lesújtott a bottal Markra. A fiú eszméletlenül terült el. Jack kiosztott még pár ilyen ütést. Mikor mindannyian a földön feküdtek, Mark elhaló hangon megszólalt.
	– A szánalmas menedékeden már úgy sem tudsz segíteni! És találkozunk mi még!
	A fiú riadtan kapta fel a fejét. A hűvös levegőben füst szaga szállt. Jack teljes erejéből rohanni kezdett. Ám mire odaért a menedékhez, már csak füstölgő romokat talált. Tizenegyen voltak az épületben aznap éjjel – kevesebben, mint máskor. Senki nem jutott ki. Felégették az épületet, mindent, és mindenkit, aki fontos volt számára. A többieknek szerencséjük volt. Akik bennt maradtak, mind állandó lakók voltak. Egy kormos, köhögő alak tántorgott ki a romok közül.
	Clare volt az. Utána jöttek sorba a többiek, Anna, Goerge, Hanah. Ennyi. Jack odarohant, hogy átölelje őket. Hanah karján megpillantotta az újszülöttet. Csak ők élték túl, ám ez is sokkal több volt, mint amit Jack remélni tudott. 

***

	Mivel a pokrócok elégtek, minden élelemmel együtt, Jacknek minden erejét latba kellett vetnie, hogy fenntartsa magukat. Az újszülött állapota egyre romlott, és nem volt mivel etetni. Jack mindent megtett, házról házra járt, hátha valaki befogadja. De senki sem vállalkozott. Néhányan adtak egy kis meleg tejet a kicsinek, mások ordítva űzték el őket.
	Lassan szinte biztos lett, hogy a baba nem éli meg az egy éves kort sem. Clare is rengeteget fogyott, pedig eddig sem volt még csak jól táplált sem. Annie, George és Hanah naphosszat túrták a kukákat valami ehető után kutatva. Már sikerült két ócska pokrócot beszerezni, így a jalálra fagyás nem fenyegette őket. Mindenki az éhhalál küszöbén volt, de Jack nézett ki a legrosszabban.
	Aztán egy nap Jack nem tudott fölkelni. Ő semmit sem evett, csak a mások által ehetetlennek tartott maradékokat. Szervezete legyengült, és megtámadta a láz. Clare a nap huszonnégy órájában ápolta, de hiába. Jack állapota csak romlott.
	Három hét telt el a tűz óta, amikor a kicsit befogadták. Clare, George, Annie és Hanah Jack mellett maradt, és próbálták meggyógyítani. Aztán egy este, amikor mindenki egyedül ment élelmet keresni, sikoltást hallottak. Jack szeme felpattant, és a fiú utolsó erejét is felhasználva futni kezdett a hang felé. Későn érkezett.
	Annie a földön feküdt, fölötte két lány állt. Mindkettő kezében kés volt, és az egyik Annie pokrócát és ruháit tartotta. Mikor meglátták a futástól ziháló, halottsápadt Jacket, elrohantak. Anna addigra már halott volt. Az őrangyala lezárta szemeit, majd Jackre nézett, és semmivé lett. A fiú utolsó pokrócukat a lány élettelen testére terítette, majd visszasétált a tábortűzhöz.
	Akkorra értek oda a többiek. George és Hanah azonnal felfogták, mi történt, de a hét éves Clare nem értette. Jacket köhögés rázta – vért köhögött.
	– Jack, Jack, nem halhatsz meg. Hallassz? Serafiel... Nem halhatsz meg. – A hang Jacknek nagyon ismerős volt, de nem találta volna ki, ha nem hallja a nevét. Serafiel. Az őrangyala hívta mindig így, azt jelentette, kis-Rafiel.
	A többiek némán álltak körülötte, ahogy őt egyre inkább rázta a roham. Majd hirtelen elcsendesedett. Hanah lehajolt, hogy lezárja Jack szemét, de a fiú elkapta a kezét.
	– Még ne! – Jack hangja meglepően erős volt.
	Eleredt az eső. Eddig szerencséjük volt, mert elkerülte őket a vihar, de most jégeső zuhogott. A tűz még pislákolt párat, majd elaludt. Hanah őrangyala, az egyetlen őrangyal, védelmezőn feszítette ki föléjük a szárnyait. George, Hanah és Clare csodálkozva nézték, hogy rájuk nem esik az eső. Aztán Jack kérésére Marw, az angyal, megmutatkozott a kis csapatnak.
	Tátott szájjal nézték az angyalt, amint saját testével védi őket az esőtől. Jack elmondta a többieknek, hogy az ő angyalaik már nem élnek. Mesélt Rafielről, a saját őrangyaláról, és Lethéről, David védelmezőjéről.
	Egy héttel később George-ot is elkapták. A támadást nem élte túl. Jack egészen magába roskadt, két napon át nem evett és nem ivott semmit. Aztán felállt, megrázta magát, és elment pokrócokért. Egyet sikerült szereznie, a folyóban ázott. Ócska volt és csuromvíz, de több, mint a semmi. Megszárították, és beleburkolóztak. Az éjszakák egyre hidegebbek lettek, és lassan beállt a havazás. Marw nélkül nem élték volna túl, de az angyal, ugyan pár szabályt megszegve, de minden erejével segítette őket. Az ő segítségével Jack állapota sokat javult, bár nem gyógyult meg teljesen.

***
	David sírjánál különösen hosszan időzött mindig – a vadvirágok egészen elburjánzottak. Nem ártott nekik a hamu sem, ami belepte a könnyekkel áztatott földet. Virágok, könnyek, hamu, gondolta. Egymásra rakódtak, elfedték a másikat.

	Vagy gyilkos leszel, vagy áldozat – választhatsz. Ez volt a mottójuk, ahogy az összes többi utcagyereknek. 

	– Angyalok? Ez komoly? Utcagyerek vagy, nem? És te tényleg hiszel az angyalokban? Nem hiszed, hogy ha léteznének, már segítettek volna? Hol maradtak, amikor éheztél, amikor beteg voltál és remegtél a láztól?
