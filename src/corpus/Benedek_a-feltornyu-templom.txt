A féltornyú templom
	Ködös őszi este volt az Övezet1 szélén fekvő kis falucskában. A falut ork2 őrszemek vették körül, ékes bizonyítékául annak, hogy az ork-ember háború bizony nem áll jól. A ködben az őrszemek az orrukig sem láttak, de néha egy-egy röffenésszerű szóval jelezték egymásnak, hogy nincs észlelhető fenyegetés.
	A ködből egyszer csak sötét köpenyes lovas bontakozott ki. Az egyik őrszem izgatott röffenéssel jelezte társainak, hogy behatolót látott. Azok köré gyűltek, és felkészültek rá, hogy elbánjanak a magányos utazóval. Kivonták kardjaikat, és bekerítették a lovast. Az egy szó nélkül leugrott lováról, levetette köpenyét, de alatta is csuklyás, fekete ruhát viselt. Ezután furcsa, az orkok számára ismeretlen tartásba helyezkedett. Azok meglepődve horkantak fel, majd csatakiáltást hallatva a köpenyes alakra támadtak. Az első egy vízszintes vágással támadt, ám az elővillanó ikerpengék kiütötték a kezéből, és a harcos a mozdulat folytatásaként egyetlen halálpontos mozdulattal átvágta ellenfele torkát. A többi ork meglepődve hökkent hátra, de a titokzatos alak nem hagyott nyugtot nekik, és forgószélként támadt rájuk. Az egyiknek átvágta a bokaizmát, és átugorva az összeroskadó testet, visszakézből elmetszette annak torkát. A maradék három ork pánikszerű visítással menekült, de nem jutottak messze. A harcos egy villámgyors mozdulattal elvágta az első gerincét, a másodikat tarkón talpalta, majd átszaltózva fölötte egy visszapördüléssel megölte. Az utolsó társai vesztét látva még sebesebben kezdett rohanni, de végzetét nem kerülhette el. Az utazó melléfutott, elgáncsolta, és esés közben megragadta az ork karját, majd több helyen eltörte. Az felvisított, mire a harcos egy gyors mozdulattal elhallgattatta.
	Az eső szitálni kezdett, mire a harcos beért a faluba. A házakból barátságtalan tekintetű emberek bámultak ki. Az egyik kapualjban egy magas, fekete hajú paraszt állt, szavait törékeny termetű feleségéhez intézte:
	– Látod, Serena, megint egy idióta, aki idetévedt.
	– Na de Bertram! Honnan tudod, hogy nem a felmentő sereg előőrse?
	– De hiszen egyedül van! Nem, biztos egy eltévedt utazó, aki volt szerencsétlen idetévedni.
	– Kérlek! Lehet, hogy egyszemélyes felderítőosztag.
	– Serena, galambom, használd az eszed. A hadsereg kutyába sem vesz minket. A legutóbb is elment Yvenn fia, aztán csak a levágott fejét dobták vissza az orkok. A kutyát sem érdekli, mi történik itt. Ez a szerencsétlen is csak egy újabb éhes szájat jelent valamelyik család számára.
	– Hátha ért a földműveléshez.
	– Nem hiszem. Messze földről jött, azt is csodálom, hogy jutott át védőfalon. Kifelé már esélye se lesz. Nyilván itt tesped a nyakunkon örök időkig.
	– Szívem, nem biztos, hogy tespedni fog. Lehet, hogy segít nekünk.
	– Én nem fogadom be, az biztos. Már így is túl kevés gabona marad télire, és az orkok is folyamatosan viszik.
	Ebben a pillanatban a titokzatos lovas leugrott a lováról, és egyenest feléjük indult.
* * *
	– Maguk idevalósiak?
	– Uram, köszönni önöknél nem szokás?
	– Hagyjuk a formaságokat. Messziről jövök, nincs időm köszöngetni. Azt mondják meg, hol szállhatok meg egy éjszakára?
	– Valószínűleg sehol. Az orkok körbevették a falut, senki sem tud kijutni innen. Jobban teszi, ha bekönyörgi magát valamelyik családhoz. Nem tudni, mikor mennek el az orkok. Egyébként hogy jutott át rajtuk?
	– Ez nem fontos. Ami azt illeti, nem tespedni és könyörögni jöttem. Az én feladatom nem a maguk dolga. A maguk dolga az, hogy szálást adjanak nekem. Van pénzem, és több heti élelmem. Csak száraz fekvőhelyre és vízre van szükségem. A többi nem tartozik magukra.
	– Maga aztán elég goromba! Megértem, hogy nem kér alamizsnát, de értse meg, az orkok hónapok óta a nyakunkon ülnek, és a mi élelmünket zabálják. Ha ez így megy tovább, kifogyunk a vetőmagból, és tavasszal éhen halunk.
	– Bertram, nem szükséges felbosszantanod – suttogta Serena – lehet, hogy segíteni jött.
	– Valóban segíteni jöttem, asszonyom. Látom, faluhelyt az emberek már nem tisztelik a magányos utazókat.
	– Háború van. Ilyenkor a túlélés a legfontosabb.
	– Ellenkezőleg. A győzelem.
	Egy pillanatig farkasszemet nézett egymással az utazó és a paraszt. Végül az utóbbi fordult el először. A csuklya alól valami megnevezhetetlen sötétség áradt.
	– Rendben, egy éjszakát nálunk maradhat. Majd alszik az ágyamban.
	– Nem szükséges. Csak fedél legyen a fejem felett.
	– Akkor majd választ magának egy kényelmes padlódeszkát.
	– Mélységesen lekötelez – hajolt meg gúnyosan az utazó.
	– Még a nevét sem tudom.
	– Nem? Akkor szólítson csak Árnyéknak.
	– Megtiszteltetés. A nevem Bertram, feleségem pedig Serena.
	Aznap estére tehát a magányos utazó beköltözött a családhoz. Vacsoráját a családdal fogyasztotta el, némi rizst és szárított-sózott húst. Az étkezés közben a családtagok némán ettek, keveset, és még így is látszott, hogy a családanya igyekszik minél több maradékot megmenteni. A gyermekek tisztára nyalták a tányérjukat, és bánatosan pislogtak az üres tálra. Az utazón nem látszottak érzelmek, csuklyáját továbbra sem vette le. Ő is egy hang nélkül falatozott, bár jóval bőségesebben, mint a többiek. Végül, láthatóan kissé kényszeredve, de egy csomag szárított rizst és öt szelet sózott húst ajándékozott a ház asszonyának, aki hálásan rakta el azokat.
* * *
	Másnap reggel a ház ura ébredt elsőnek, és meglepődve tapasztalta, hogy az utazó eltűnt. Azaz nem tűnt el, csak a holmiját felpakolta a lovára, ő maga pedig a hátsó kert füves részén gyakorlatozott. Furcsa, bonyolult mozdulatsorokat végzett, egészen hihetetlen hajlékonyságról téve tanúbizonyságot. Kezében két rövid pengét forgatott. Csuklyáját továbbra sem vette le, sőt, fekete ruhájától sem szabadult meg, csupán a köpenye hiányzott. Egyre gyorsabban mozgott, míg végül már elmosódtak a mozdulatai, és emberi szem számára követhetetlen sebességre kapcsolt. Végül lelassulva megállt, és meditációs ülésbe helyezkedett. Bertram egy ideig figyelte, aztán visszament a házba, ahol már az egész család a reggelinél ült.
	– Igazad volt, asszony. Ez az ember tényleg harcos. Valami gyakorlatokat végzett a kertben.
	– Na látod. Mondtam és, hogy jót is hozhat a megjelenése.
	– Pont hogy nem. Szerintem keresztülvágta magát az orkokon, azok feldühödtek, és most egy vérszomjas orksereg fog a falunkra támadni.
	– Nem biztos. Lehet, hogy átosont köztük. Semmit nem tudunk róla.
	A nap épp felkelt, mikor a falu határából velőtrázó ordítás hallatszott. A falubeliek ismerték a hangot, és villámgyorsan eltűntek házaikban. Mindenki abban reménykedett, hogy az ő házába nem törnek be az orkok. A falu főterén egyedül a titokzatos utazó maradt. Az orkok meglepődtek. Eddig soha senkinek nem volt mersze szemtől szembe kiállni ellenük. Miután megtalálták a levágott ork őrszemeket, bosszúra szomjaztak. Haragjukat a falusiakon akarták kitölteni, ehelyett egy szem harcos szembeszállt velük. Nagy röhögéssel vették körbe a fekete köpenyes alakot, aki halálos nyugalommal állt köztük, és csak a lélegzete árulta el, hogy él. Az egyik ork – egy hatalmas termetű, három méter magas egyed – kivált társai közül, és a harcosra támadt. Csapása, amely egy lovat is kettészelt volna, mellétalált. Ellenfele ugyanis az utolsó pillanatban félreugrott, és egyetlen, szemmel követhetetlenül gyors, halálpontos vágással elmetszette az óriás gégéjét, mire az a földre zuhant. Az orkok, felbőszülve társuk (és valószínűleg főnökük) halála láttán egyszerre rohamozták meg a magányosan álló alakot, ám az minden teketóriázás nélkül harcba lendült. Félköríves vágásai követhetetlen sebességgel vágtak át mindent, hárításra emelt pengét, páncélt, orkot egyaránt. Azok meg sem tudták közelíteni, hiszen folyamatosan forgott, előtte pedig hullottak az ellenfelek.
	Az ork sereg, amely majdnem ötven főt számlált, kezdett megfogyatkozni. Időközben Árnyék egyre jobban belelendülve irtotta őket, és hamarosan tízre fogyott ellenfeleinek száma, akik, látva társaik gyors elestét, hátrálni kezdtek. A harcost ez nem zavarta, utánuk ment, és folytatta a küzdelmet. A legközelebbi ellenfeleket gyors vágásokkal tette ártalmatlanná, elmetszette a torkukat. Ikerpengéinek senki nem tudott ellenállni. Az utolsó ork visítva igyekezett elmenekülni, de a harcos kampós végű fegyvereivel visszarántotta azt, és elészaltózva a torkának szegezte a pengéjét:
	– Na, barátocskám, beszéled a nyelvünket?
	– Kicsit beszélni – nyögte az ork, mire Árnyék rábólintott:
	– Akkor talán el tudod mondani nekem, merre van a táborotok?
	– Nem mondani el soha – válaszolta a zöldbőrű, mire a harcos még közelebb tolta a pengéjét, és az ork torkából vér csordult.
	– Nem árulni el! – makacskodott az, mire Árnyék egyetlen vágással lefejezte.
	– Ennyit a híres orkokról – s azzal leköpte a fejetlen torzót. – harcolni soha nem tanultok meg.
* * *
	Pár perc múlva a csöndet hallva néhány falubeli megrökönyödve észlelte, hogy a csatatéren egy rakás ork hulla hever, és a holttestek között, mint ha mi se történt volna, a tegnapi utazó tisztogatja pengéit. Lassacskán Bertram is kikukkantott, mire a harcos odament hozzá:
	– Íme, a félelmetes ork sereg!
	– Mi a csoda? Hogy a fenébe...?
	– Harci tudás, és folyamatos gyakorlás tízéves kor óta.
	– Maga harcművész?
	– Árnyékharcos vagyok.
	– Miért nem mondta előbb? Ha tudtuk volna, hogy erre képes, azonnal barátságosabbak lettünk volna.
	– Hagyjuk most ezt. A lényeg, hogy hány ork maradhatott még a közelben?
	– Nos, ezt nem tudom. Akárhányszor idejönnek fosztogatni, olyan ötven-hatvan fős sereget hoznak. Szerintem nem lehetnek többen száznál.
	– Ön szerint. Hm. Nos, úgy vélem, azok kifüstölése jóval nehezebb feladat lesz.
	– Miért? Hiszen meglephetjük őket! Ez az ötven ork sem okozott problémát magának.
	– Mert számítottam rájuk. De nem ez a lényeg. Ha a maradék zöldbőrű megneszeli, hogy a fajtársaikat megölték, azonnal szétszélednek, és erősítést hívnak. Én pedig nem maradhatok itt örökre. A lényeg az lenne, hogy valahogy eltereljük a figyelmüket.
	– Ráadásul nem ez az egyetlen baj, Árnyék uram. Van itt egy áruló köztünk. Nem nagyon tudjuk, hogy ki az, mert az emberek közül sokan próbálnak rést találni az orkok gyűrűjén, és nem tudni, ki az, aki figyelmezteti őket. Legutóbb is pont akkor jöttek, amikor senki nem számított rájuk. Épp volt egy kis mulatság, előszedtük a rejtett söröshordókat, és a mulatság közepén lecsaptak ránk.
	– Nem lehetne valahogy más indokkal eltűnni, mint az orkvadászat, amivel elő tudom csalogatni az árulót?
	– Várjunk csak, hadd gondolkozzam. Igen, megvan! Van egy régi, féltornyú templom a falu szélén, ami kísértetjárta hely. Arrafelé nem sok ember mászkál, és még kevesebben mennek be, mert soha senki nem jön vissza. Valószínűleg az áruló ott találkozik az orkokkal.
	– Kitűnő. Akkor megyek, és kifüstölöm a kísérteteket, minél előbb, mielőtt az árulónak gondja lenne rá, hogy szóljon az orkoknak. Tegyen róla, hogy elterjedjen a hír.
	– Rendben. Tíz perc múlva garantáltan az egész falu tudni fogja. Az áruló nyilván beleesik a csapdába.
* * *
	A féltornyú templom már időtlen idők óta ott állt a falu szélén. Jó pár száz évvel azelőtt épült. Ablakai keskenyek voltak, falai vastagak, hogy a népesség háborúban menedéket találjon benne. A fél tornya korábban leomlott, mert elmállott az azt felépítő mészkő, és elkorhadtak a tartógerendák. Most valami sötét légkör lengte körül, már a közelében is fullasztó dohszag érződött. A kapuja sötéten ásított, bent sűrű volt a homály. Az egész templomot a megnevezhetetlen rettegés folyta körül.
	Árnyék a kíváncsian bámuló falusiakkal mit sem törődve besétált a kapun, és óvatosan lépkedett a sötétségben. A csuklya, amit viselt, segítette a hang alapján tájékozódást, ráadásul shitsu3 vérének köszönhetően jobban is látott a sötétben, mint egy ember. A sötétben lépkedve egyszer csak csoszogó léptekre lett figyelmes. Megtorpant, és előhúzta ikerpengéit. A falon tátongó lukból vékony fénycsík vetült a falra. A fényben egyszer csak egy élőhalott üres szemgödrű, rothadó feje jelent meg!
	Árnyék villámgyorsan cselekedett. Pengéi mélyen ellenfele rothadó húsába vágtak, ám az szemlátomást fel sem vette a támadást, és mocskos, görbe karmaival a harcos felé kapott. Árnyék kitért, és újból támadott, ezúttal igyekezett ellenfele fejét levágni. Az azonban, eddig nem látott mértékű ügyességről téve bizonyságot, lebukott, és megkísérelte kirúgni ellenfele lábát. A harcos erre levegőbe ugorva támadott, és sikerült is kis híján levágnia ellenfele fejét, ám az az utolsó pillanatban előredőlt, és így a penge átszelte a koponyáját, minek következtében feltárult rothadó, zöldesen csillogó agya.
	Alighogy Árnyék leérkezett, újabb csoszogást hallott maga mögül, és ezúttal egy kisebb, gyermek méretű élőhalott lépett a fénycsíkba, majd nekiállt, hogy sárga, hegyes karmait ellenfelébe vájja. Azonban szemlátomást lassabban mozgott, mint elődje, és így a harcos könnyedén kitért. Úgy döntött, gyorsan befejezi a küzdelmet, ezért egy szaltóval első ellenfele mögött termett, és levágta a fejét. Ekkor azonban a háta mögött ismét lépteket hallott, és ezúttal egy egészen kicsi, szinte még baba élőhalott mászott felé. Árnyék undorodva visszafordult második ellenfeléhez, akinek a lábába vágott, ám ez nem ért sokat. A harmadik ellenfél időközben sikeresen megragadta a pillanatig tétovázó harcos lábát, mire az reflexből lefejezte. A lábát így is alig tudta kiszabadítani a holtában is görcsösen markoló kezek szorításából. Eközben persze a megmaradt ellenfele is rátámadt, mire Árnyék úgy döntött, ideje rákapcsolni. Átszaltózva ellenfele feje felett, az épület belseje felé iramodott, a csoszogó ellenfél a nyomában.
	A templom felépítése látszólag egyszerű volt, ám belül az esetleges betörés megakadályozására valóságos folyosórendszert építettek ki. Ez azonban nem tartotta vissza Árnyékot attól, hogy villámgyorsan megtalálja a helyes utat, és hamarosan meg is érkezett a központi szentélybe, ahol egy sötét csuklyás alak várta.
* * *
	A csuklyás alak fölemelte fejét. Külsőre egészen emberszerűnek látszott, bár bőre sápadtfehér volt és a szeme is vörösen izzott. Ám ahogy elmosolyodott, előtűntek hosszú, hegyes szemfogai, amik egyértelműen elárulták kilétét.
	– Egy vámpír! – hasított Árnyékba a felismerés, és hirtelen megvilágosodott előtte az élőholtak rejtélye4. – Ezek szerint nem lesz olyan egyszerű a kísértetirtás...
	A vámpír villámsebesen rántotta elő hosszú, egyenes pengéjű kardját, és a harcosra vetette magát. Az kivédte az első csapást, és azonnal riposztozott. A vámpír teste szinte természetellenes szögben kicsavarodott, hogy elkerülje a vágást, majd ezúttal a levegőbe felszökkenve támadott. Körültáncolta a harcost, de nem tudott rést találni annak védelmén. Az kisvártatva az elunta a dolgot, és most ő lendült támadásba. Az ikerpengék szemkápráztató gyorsasággal csaptak le újra és újra, miközben a vámpír hátrálni kényszerült a vágások elől. Az egyik végül betalált, és mélyen felhasította a vérszívó bőrét. Az azonban egy könnyed legyintéssel meggyógyította magát, és arcára kaján mosoly ült ki. Árnyék egy pillanatra visszahőkölt, majd a levegőbe ugorva egy félfordulattal fejbe rúgta a mögötte érkező élőholtat. Annak nyomában még egy másik is csoszogott, üres szemgödrei ellenfelet kerestek. A harcos úgy döntött, nem áll le velük szórakozni, inkább a fő veszélyre koncentrál. A vámpír az élőholtak megjelenésével lelassult, mivel azok irányítása némi koncentrációt igényelt. Árnyék, kihasználva ellenfele időleges lassúságát, villámként csapott le, és felsebezte ellenfele karját, ám az ismét egy szempillantás alatt meggyógyította magát, és ezúttal visszatámadott. A harcos hátrálni kényszerült, pedig tudta, hogy ott az élőhalottak várnak rá. Érezte, hogy ez nem lesz egyszerű küzdelem...
	A vámpír időközben az oltárhoz lépett, és előhúzott mögüle még egy kardot. Ezúttal még gyorsabban támadott, fegyverei szemkápráztató sebességgel újra és újra összecsókolóztak az ikerpengékkel, ám nem értek célt. Az élőholtak pedig egyre közelebb araszoltak. Árnyék ekkor úgy döntött, taktikát vált. Az élőhalottakra támadt, egyetlen villámgyors vágással lefejezte a közelebb állót, és a távolabbi felé ugrott. A háta mögül ekkor zajt hallott, így megfordulva hárította az odaérkező vámpírt, aki szemlátomást szolgája védelmére sietett. Árnyék így lehetőséget kapott arra, hogy lábon szúrja ellenfelét, és amíg az gyógyította magát, lefejezte a másik élőholtat is. A vámpír ekkor szemlátomást erőre kapott, de a harcos ezúttal már csak rá koncentrált. Csapássorozatot zúdított rá, és igyekezett létfontosságú szervet sebezni. A vámpír eldobta egyik kardját, és egy karddal hárított, de szemlátomást fogyott az ereje. Árnyék továbbra sem ált meg, ezúttal ellenfele körül keringett, néha átszaltózva a feje felett, és megállás nélkül támadott. A vámpír kardja több helyen kicsorbult a szüntelen ostromtól, és lassan repedezni kezdett a merev acél. Ellenfele pengéi azonban állták a strapát, hiszen speciális, acél-titán ötvözetből készült, amit arra terveztek, hogy szinte csorbíthatatlan legyen. A vámpír kezdett megijedni. A kardját nem tudta meggyógyítani, így elkezdte keresni a másik kardját. Épp amikor a kezében tartott kard kettétörött, meglátta azt. Felé vetődött, de közben kapott egy csúnya vágást a hátára, amit begyógyított ugyan, de a pillanatnyi figyelemkihagyás során immáron a lábára kapott egy újabb vágást. Ezúttal nem törődött vele, hanem szembefordult Árnyékkal, és ismét védekezni kezdett. A harcos, látva ellenfele újabb fegyverét, még vadabbul kezdett támadni. Most már ellenfele testét is felhasználta, a vámpír karját megragadva gyors mozdulatokkal kicsavarta és eltörte, míg másik kezével a kardot tartotta távol. Megforgatta ellenfelét a levegőben, és közben vágásözönt zúdított rá a másik pengéjével, majd egy erőteljes rúgással az oltárnak repítette. A vámpír igyekezett begyógyítani a sebeit, de ereje fogytán volt. Pengéje is repedezni kezdett, és ellenfelén még mindig nem látszottak a fáradtság nyomai. Árnyék pedig úgy döntött, befejezi a küzdelmet. Egyetlen ugrással ellenfele előtt termett, és egy „halál ígérete”5 vágással széttörte ellenfele fegyverét, majd a torkának szegezte a kardját:
	– Nos, vérszívó, mit tudsz nekem mondani az orkokról?
	A következő pillanatban azonban hangos kiáltást hallott a háta mögül. Megfordult, és agy embert látott, aki kezében egy hosszúkardal elszántan rohan felé. Ám a vámpír ekkor a harcos torka felé kapott, mire az egy gyors vágással lefejezte, majd az újonnan érkező ellenfél felé sietett. Amaz vad csatakiáltással rohant rá, ám Árnyék egyetlen gyors mozdulattal kiütötte a kezéből a pengét, és kicsavarta a kezét, majd járomfogásba szorította a nyakát.
	– Beszélj csak, barátocskám! Mit tudsz mondani nekem az orkokról?
	– Megölted! Hogy tehetted ezt? Most meghalt a családom!
	– Micsoda? Ki vagy te?
	– Engem megfenyegettek az orkok. Nem engedelmeskedtem neki, erre lemészárolták a családom. Akkor jött Ő. Feltámasztotta a családomat, és azóta is csak Őt szolgálom. És most megölted! – s azzal hihetetlen erőről téve tanúbizonyságot, kiszabadította magát, és a fegyvere után kapott, ám ellenfele gyorsabb volt, és kezét kicsavarva ismét leszorította a földre.
	– A családod meghalt. Ezek csupán élőhalottak!
	– Hazudsz! Te ölted meg őket! Gonosz vagy!
	– Tévedsz! A családodat senki nem tudja feltámasztani! A vámpírok is csupán a holttesteket irányítják. Nézd meg őket alaposabban!
	– Te jó isten! Ezek hullák! Mit tettem?!
	– Még segíthetsz nekem, ha elmondod, hol vannak az orkok.
	– A falutól északra, száz métert befele kell menni a kiserdőbe, és ott vannak.
	– Rendben. Akkor hát viszlát. – s azzal Árnyék elindult a kijárat felé. Már a lépcsőn járt, amikor suhogást hallott. Megfordulva lebukott, és egy kés épp a feje felett süvített el, majd az áruló rátámadt. Kardját villámként döfte ellenfelébe, de az felugrott, és egy szaltóval pontosan mögé érkezett. Egyetlen villanás, és a kard a földre esett, az áruló pedig hátralépett. Árnyék azonban ezúttal nem engedett. Megragadta a másik kezét, és több helyen eltörte, mire az felüvöltött fájdalmában. A harcos megkérdezte:
	– Még mindig ellenem vagy?
	– Te ölted meg a családomat! Meghalsz!
	– Ahogy akarod – válaszolta Árnyék, és lefejezte – aki hülye, haljon meg.
* * *
	A kapun kilépő Árnyékot már nagy tömeg várta. Ő azonban mit sem törődött velük, egyenest Bertramék felé vette az irányt.
	– A templomot megtisztítottam. El kellett ugyan bánnom egy vámpírral meg a szolgáival, de sikerült, ráadásul megöltem az árulót is. Ő pedig előtte még elkottyantotta az orkok rejtekhelyét.
	– Maga igazán eredményes és belevaló fickó. Elbánt egy vámpírral?!
	– Nem olyan nehéz dolog – szerénykedett Árnyék – na de most nem ez a lényeg. Sikerült megtudnom az orkok rejtekhelyét, de nem tudom, hányan vannak, kiküldtek-e már felderítőket. A faluban egy ork sem járt, ugye?
	– Nem, még nem jelentek meg.
	– Rendben. Gyorsan kell cselekednünk. Válasszon ki annyi férfit, amennyi körbe tudja venni a kiserdőt úgy, hogy senki se jusson ki belőle észrevétlen. Helyezkedjenek el, és várjanak. Vannak fegyvereik?
	– Kasza, sarló.
	– Nem túl jó, de megfelel. Valószínűleg úgyis csak a gyávább és gyengébb orkok adják menekülésre a fejüket. Ez persze nem jelenti azt, hogy könnyű dolguk lesz. Lehet, hogy lesznek áldozatok. Erre figyeljenek.
	– Rendben. Igyekszünk megfelelni. És maga? Mi a terve?
	– Nos, én megrohamozom a táborukat egyedül, és igyekszem minél gyorsabban levágni őket. De előtte még meditálok egy olyan fél órát. Addig szervezze meg a bekerítést.
	– Igenis, uram!
	Pontban fél óra múlva Serena odament a meditáló Árnyékhoz.
	– Uram, itt az idő. Az emberek készen állnak.
	– Nagyszerű. Köszönöm, asszonyom.
	– Szívesen. És uram...
	– Nos?
	– Elképzelhető, hogy lesznek halálos áldozatok is?
	– Sajnos igen. De hát ez a győzelem és a béke ára.
	Árnyék elindult az erdő felé. Jó negyed órát gyalogolt, mire sikerült felfedeznie az első ork őrszemet. Mozdulatlanná dermedt, és várt. Az alkonyi homály jól elrejtette.
* * *
	Az orkok nyugtalanok voltak. Már jó két órája, hogy elküldték a harcosaikat fosztogatni, és még mindig nem tértek vissza. A főnökük fogadkozott, hogy megeszi a csapat vezetőjét. Úgy gondolta, hogy az orkok belefeledkeztek a fosztogatásba, pedig parancsba adta nekik, hogy ne rabolják ki túlságosan a falut, mert akkor nem lesz mit elvinni legközelebb. Ráadásul rossz előérzete volt. Az őrszemeit egy hang nélkül megölték, ez pedig nagy harcosra vallott. Meglehet, hogy amaz még mindig ott van a faluban. Akkor pedig segítséget kéne hívni...
	Eddig jutott a gondolkodásban, amikor az egyik őrszem felkiáltott. A kiáltást részben elnyelte a köd, de az orkok meghallották, és arrafelé igyekeztek. A főnök megkönnyebbült. Biztos visszajött a nekromanta, és híreket hoz. Végre, valahára...
	Árnyék maga is meglepődött, amikor az ork őrszem nem figyelmeztetőleg kiáltott fel, hanem jelzésképpen, és röfögve felé indult. Megvárta, amíg kardtávolságba ér, majd egyetlen mozdulattal átvágta a torkát. Látta, hogy orkok gyülekeznek, és a legnagyobb termetű elindul fel, miközben tiszteletteljesen röfög. Ekkor hasított bele a felismerés – Ezek azt hiszik, én vagyok a vámpír! – és eme hatást kihasználva gyorsan a holttest elé szökkent, majd fölnézett az óriástermetű orkra, aki röfögve kérdezett tőle valamit. Árnyék pedig egyetlen vágással lefejezte.
	Az orkok felhördültek, és egyszerre rontottak rá. A harcos egy pillanatig sem tétovázott, előrántotta ikerpengéit, és vadul harcolni kezdett. A közeljövő orkokat könnyedén távol tartotta magától, és fegyvereivel sorra végezte ki ellenfeleit. Az orkok erre még vadabbul támadtak, pallosaikat lengették, de nem tudták megsebezni. Árnyék gyorsan mozgott, és hosszú, félköríves vágásokkal harcolt. Ellenfelei nem tudtak a hátába kerülni, mert folyamatosan forgott. Az orkok nagy része gyorsan elesett, a maradék pedig menekülőre fogta a dolgot. Szétspricceltek a négy égtáj minden irányába, úgyhogy Árnyék pillanatnyi habozás nélkül utánuk vetette magát. A falu felé futókat érte először utol. Hátulról vágta le őket, pengéivel átszelte a gerincüket. Miután megbizonyosodott róla, hogy minddel végzett, nyugat felé indult. Futás közben felidézte magában Serena rémült arcát, és megszaporázta a lépteit. Pár másodpercébe tellett, és utolérte a leghátul futókat. Elfutott mellettük, mire azok rémülten lassítottak le. Mire megelőzte a legelöl futót, már az összes ork tétovázott. Ekkor kezdődött meg a vérrengzés. Az ikerpengék iszonyú rendet vágtak a tanácstalan orkok közt, akik gabona módjára hullottak. Árnyék levágta az utolsót is, és kelet felé rohant. Itt ugyanezt elvégezte, de a legelső orkok már kijutottak az erdőből, és belefutottak a falusiakba, akik elszánt arccal nézetek szembe velük. Árnyék megérkezése csak még jobban feltüzelte a harci kedvüket, és az előbukkanó orkokat pillanatok alatt levágták. Miután minddel végeztek, a harcos északra indult. Olyan gyorsan futott, ahogy csak tudott, de még így is félő volt, hogy későn érkezik. Balsejtelme beigazolódni látszott, amikor kiért a kiserdőből, és még mindig nem találkozott egy orkkal sem. Az erdő mellett pedig végre meglátta a falusiakat, akik vitézül küzdöttek a túlerő ellen, ám a kétségbeesett, sarokba szorított patkány módjára harcoló orkokkal szemben nem volt esélyük. Árnyék épp időben érkezett.
* * *
	Bertram biztos volt benne, hogy elveszették a csatát. Az orkok vadul harcoltak, elhanyagolt, ám a célnak megfelelő fegyvereikkel nem szálhatott szembe a falusiak kaszás-sarlós csapata, akármennyire vitézül hadakoztak is. A csapat fele már elesett, és a falusiak hátrálni kényszerültek. Az orkok erre vérszemet kaptak, és most már nem a menekülés, hanem az öldöklés vált a legfőbb céljukká. Bertramot három társával együtt a mező felé szorította jó másfél tucat ork. Úgy látszott, veszettek. Már csak a csodában reménykedhettek.
	A csoda Árnyék képében érkezet meg, aki forgószélként támadott. Az orkoknak szinte megfordulni sem volt idejük, már átvágott gerinccel zuhantak a földre. Fél perc múlva az utolsó ork is holtan feküdt az úton. Bertram hálásan pillantott a harcosra, de megszólalni már nem maradt ereje.
	A faluba visszatérve megszámolták a veszteségeket. A falusiak közül 14-en estek el, és további 25 ember súlyosan megsebesült a harcban. Bertram, szerencséjére, megúszta pár karcolással, ám mások nem voltak ilyen szerencsések. Sokan vesztették el valamely ujjukat, és néhányan fél szemre megvakultak. Ennek ellenére a falusiak hősként tekintettek mind Árnyékra, mind Bertramra, aki a csata után egyenest a feleségéhez sietett, aki örömében kis híján megfojtotta. A bensőséges üdvözlés után Serena és férje köszönetet mondott Árnyéknak:
	– Nagyon köszönjük, amit a faluért tett. Bármikor szívesen látjuk újra.
	– Nagyon megtisztelő, de sajnos mennem kell. Van még egy pár hasonló helyzetű falu, bár azt hiszem, vámpírokkal templomban nem kell másutt harcolnom.
Vége

