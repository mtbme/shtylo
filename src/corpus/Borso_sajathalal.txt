V.
Körbe-körbe. Körbe-körbe. Valahogy úgy, mint a körhinta, lágyan hullámozva, fel-le, fel-le és csak körbe és körbe és körbe. Egészen olyan, mintha egymás kezét fognák, pedig mindkét kezükre szükség van, hogy elkapják a világokat, amelyekkel dobálóznak. Feldobják és elkapják és mennek körbe és körbe és körbe.
Nincs zene, bár lehetne éppen zene is, és nincs sötét, és sötét nem is lehetne az angyalok között. Arany tojásokkal játszanak, csillog rajtuk a fény, és csillog bennük is a fény, amíg felhők nem takarják a Napot. Néha-néha megáll a körtánc, egy angyal kilép és ezüst kalapáccsal tojást tör. Fehér lélek emelkedik ilyenkor, kikel a tojáshéj darabjai közül és beleolvad a nagy golyóbisba, a Világszellembe.
A nagy golyóbis, a Világszellem lassan pörög a tengelye körül és gyöngyházfehér és arany és bronz. Benne van minden, ami valaha volt és ami valaha lesz, és ezeken keresztül benne van minden, ami van. A Világszellem tudás és édes tudatlanság, a Világszellem nyugalom.
Valahol odafönt, szinte karnyújtásnyira közel van egy isten, talán több is, talán mégse. Az angyalok nem hisznek benne, mint ahogyan az emberek nem hisznek a világban, vagy mint ahogyan a hangyák nem hisznek a fában.
Fel-le, fel-le, ragyog a napfény, csillan, táncol, szikrát vet. Megtorpan.
Tojás hullik, ujjak nyúlnak, ujjhegyeken egyensúlyoz. Hátrabillen és pörögve hull, mint a Világszellem. Utánakapnak az angyalok, de az angyalok nem istenek. Az angyaloknak van szerencséjük, vagy épp, hogy nincsen, az angyalok hibáznak.
Darabjaira hull és megsemmisül egy világ
