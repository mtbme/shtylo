Üveg
      Van abban valami varázslatos, amikor az üveg pörög. Lassan, különös fényeket vetve a parkettára körbefordul, majd megint és megint. Mindenki fázósan összehúzza magán a titkait, és reméli, hogy az üveg tesz még egy félfordulatot. De senki sem száll ki. Senki sem akar gyávának tűnni. Néha-néha feláll valaki és elmegy, de egy szót sem szól – nem akar kérdéseket, mert nem akar válaszokat sem.
      Aztán az üveg megáll. Valaki reszket, és kényszeredetten ismételgeti magában, csak azt ne, csak azt ne… Olyan ez, mint valami mantra.
      Mások föllélegeznek és előredőlnek. Innentől számukra már érdekes a játék. A szemük csillog a sötétben, ahogyan levadásszák az áldozatot. Senki sem gondol arra, hogy akár rá is meredhetne az üveg szája. Vérre szomjaznak, egészen addig, amíg meg nem pörgetik újra.
      Valaki pedig olyan hatalmat érez a kezében, amit vagy nem akart, vagy régóta vágyott rá. Magának sem ismeri be, melyik.
      Kockáztatnak. Mind kockáztatnak.
      Titkokkal takaróznak és a gyengeségeiket rejtegetik.
      Törékenyek, mint az üveg és olyan gyengék! Megbabonázza őket az üveg pörgése. A játék izgalma, az, hogy kockáztatnak és lehet, hogy veszítenek. Csak figyelik, ahogyan az üveg pörög. 
      Beszálltak egy játékba, ami bármikor túlnőhet rajtuk. Elég egy kérdés, és elveszítik az irányítást. Egy kérdés, és kicsúszik alóluk a talaj.
      Kockáztatnak. Mind kockáztatunk.

