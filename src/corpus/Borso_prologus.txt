Prológus
23:55 A kölni Katedrális látszólag csöndes és békés volt. Az utcán csak pár turista lézengett, várták az éjféli harangszót. A legenda úgy tartja, a Katedrális pontban éjjel tizenkettőkor életre kel. Ajtajai kitárulnak, szobrai megmozdulnak, s olyan éteri zene szól, mint odafönnt a mennyekben. Ki ilyenkor betéved a dóm belsejébe, s végiglépdel a padsorok között, annak megjelenik az Angyal.
23:56 A Katedrális a Rajna partján állt, körülbelül kétszáz méterre a víztől. A hajók fényei megvilágították fennséges tornyait, s a dóm tükörképe úgy rezgett a vízen, mintha feszülten várna valamire. A forgalom éles zaja mostanra tompa dorombolássá szelídült, s tisztán hallatszott, ahogy a Katedrálist körülvevő fák elhullajtják sárga leveleiket.
23:57 A dóm belseje korántsem volt ilyen nyugodt. A főhajó közepe táján egy nő térdelt - karcsú alakja eltörpült a közel száznegyven méteres folyosó mellett. Karjában egy gyermeket tartott, aki halkan fel-felsírt, ahogy a nő fölötte zokogott.
- Kérlek, csak gondold át! Nem teheted!!
23:58 A férfi kilépett az oltár takarásából. Magas termete és széles válla volt, mozgása ezzel ellentétben darabos és ingadozó - mintha nem lenne biztos magában. Hangja azonban mikor megszólalt, nem remegett meg, s kiáltása még egy darabig visszhangzott a Katedrális falai között. Csönd, csönd, csönd, csönd...
23:59 A nő felsikoltott, sikolya áthatolt a dóm falain, s a Rajna vize messzire vitte a segélykiáltást. A férfi felhúzta a karján az öltönyét, s ódivatú karóráján megnézte az időt. Hamarosan, jegyezte meg magában. Hamarosan minden megváltozik. Hangosan azonban nem mondta ki. Tudta, hogy ezzel csak még jobban megijesztené a nőt, aki már most is halálra váltan kuporgott a Katedrális jéghideg padlózatán, karjába szorítva az újszülöttet. Kétely hasított belé: biztosan ez a jó út? De már késő volt, hogy meggondolja magát.
00:00 A tizenegy harang hangja messzire szállt az éjszakában. A hetedik kondulás után azonban mintha hirtelen megnőtt volna a nyomás - a Katedrális roppant üvegablakai kirobbantak helyükről. Apróra tört üvegszilánkok záporoztak ezrével a nőre, aki testével védte a gyermeket.
- Nem! - Az üveg kopogása ellenére is tisztán ki lehetett venni a nő utolsó szavait. - Nem engedem, hogy bántsd!
A férfi, akinek a szavak címezve voltak, megfordult, és kisétált a Katedrális ajtaján, magára hagyva a haldokló nőt.
A szilánkok kegyetlenül vágták a hátát, és a nő tudta, hogy hamarosan meg fog halni. Érezte, ahogy az egyik üvegdarab mélyen behatol a bőrébe, és meg sem áll a szívéig. Lassan összerogyott, de élete utolsó lehelletével is gyermekét védte.

