III.
Egyszer volt, hol nem volt, élt egyszer három szűz leány. Az erdőt kerülték, a fákat gyógyították és szarvasok jártak a nyomukban. Egy nap egy hatalmas kastély mellett vezetett el útjuk. A kastélyban három öregember lakott, akik még soha nem szerettek. A három lány betért hozzájuk estére, mivel kimerültek voltak az egész napos járás után. Az öregek szívesen fogadták őket, a lányok pedig örültek a társaságnak.
Első este fejedelmi lakomát csaptak, és a leányok vezetőjét ültették az asztalfőre. Bort öntöttek a kupájukba és zenével szórakoztatták őket. A lányok vezetője hamar kitűnt társai közül csípős humorával és éles eszével. Mire az utolsó csepp bor is elfogyott, a három öregember mind beleszerelmesedett a lányba.
Éjjel egyik a másik után osont a szobájába, ám a leány mindhármukat visszautasította. Az öregemberek azonban nem adták fel, és úrnőjükként kérték a lányt, maradjon még velük. A leány eleget tett kérésüknek.
Második este parasztmódra ettek, keveset és szótlanul, de a leányok vezetője így is emelt fővel ült az asztalfőn, és rossz szó nélkül viselte a vendéglátást. Aznap éjjel is a szobájába osontak az öregemberek, ő azonban hajthatatlan maradt.
Harmadik este úgy ettek, mint minden nap – se nem szerényen, se nem gazdagon. A leányok vezetője ragyogott az asztalfőn. Valódi úrnőként emelte a fejét és szívből nevetett az öregemberek próbálkozásain. Az éjjel azonban ismét visszautasította őket.
A negyedik nap hajnalán aztán a három leány felkerekedett. Búcsút mondtak az öregembereknek és a kastély öreg köveinek és mindennek, ami őket ott tartotta. Hét napig vándoroltak étlen-szomjan, némaságban, ám a hetedik nap éjjelén a legkisebbik megszólalt. – Nővérem – mondta -, miért nem ajándékoztuk meg a kastély urait valamivel, ami méltó lett volna a vendéglátásukhoz? Három napon és három éjen át itattak és etettek bennünket, és soha egy rossz szavuk nem volt reánk.
A lányok vezetője ránézett a legkisebbre. Finoman oldalra döntötte a fejét, és halkan így felelt: - De hiszen megajándékoztuk őket. Örök emléket adtunk nekik azzal, hogy mind megtanulhattak szeretni.
A legfiatalabb leány búsan lehajtotta fejét. Harmadik társukra nézett, majd megszólalt. – De hisz akkor mi semmit nem adtunk nekik – mondta.
- Dehogyisnem – mosolyodott el a vezetőjük. – Nélkületek én sem ragyoghattam volna, nélkületek én is csak egy lettem volna a magányos vándorok közül. Ha belém is szeretnek, nem ismernek rá.
A legfiatalabbikat nem vigasztalta a válasz, épp úgy, ahogy a középsőt sem. Ezután nem beszéltek róla többé, a két kisebbik mégis egyre csendesebb lett. Egyre haloványabb tűz lobogott bennük, s mikor hónapok múltán egy vadkancsorda megtámadta őket, nem emelték védekezésre karjukat.
Vezetőjük keserves bánatában az égre emelte őket és minden kísérőjüket, majd maga is követte őket fényes holdudvarával. S mikor a kastély urai meghaltak, ők a felkelő, a lenyugvó és a delelő nap helyét foglalták el, hogy örökké űzhessék a lányt, aki megtanította őket a szerelemre.
