Csend
* * *
    Visszatérek a „valóságba”.
    Az első dolog, amit észreveszek, amihez soha nem tudok hozzászokni, a csend. Az egyetlen hang, ami a végtelen, mohával borított kősivatagban hallatszik, a szél. Semmilyen más zaj. Az elején idegőrlő volt, küzdenem kellett, hogy ne őrüljek meg tőle, de most már nem zavar annyira.
    Ellenőrzöm, hogy ne romlott-e el semmim. Ez napi rutinná válik egy idő után. Reménykedek benne, hogy valami hibát tapasztalok. Abból legalább látszana, hogy az idő vasfoga lassacskán kikezdi azt az acélvázat, amit a testemnek nevezek.
    A világ lassan összeáll a beérkező adatok kusza tömegéből. Egy kősziklának vetett háttal ülök, körülöttem senki és semmi. Minden reggel reménykedem, hogy valami élőlény, netán egy hozzám hasonló megtalál, de nem. Egyedül vagyok.
    Ki vagyok? Benjamin Cooknak hívtak valamikor, de ő réges-rég meghalt. Én csak egy digitális másolata vagyok a személyiségének, egy acélból, szilíciumból és egyéb ötvözetekből álló „csontvázban”. Egy gép vagyok: egy MI, azaz Mesterséges Intelligencia.
    Hol vagyok? A helymeghatározás az ébredésem óta nem működik, a Föld pedig már semmiben sem hasonlít arra, amilyennek ismertem. Éjszakánként azonban még mindig ugyanazok a csillagok ragyognak az égen, és azok helyzetét felhasználva sikerült meglehetős pontossággal betájolnom magam. Ahol fekszem, egykor a Csendes-óceán végtelen víztükre hullámzott.
    Mi történt? Hogy kerültem ide? Nem sok mindenre emlékszem. Egyszer találtam egy kutatószondát, ami valahogy működőképes maradt, és az adatokból, amit összegyűjtött, nagy nehezen sikerült kihámoznom a történteket.
    Amíg az eredeti Ben élt, gazdag család sarja volt. Tizennyolc éves korában a személyiségét feltöltötték a Hálózatba, így születtem én. Havonta frissítettek, hogy minél jobban hasonlítsak rá. A világ, amelyben élt, békés volt és problémamentes. Nem voltak anyagi gondjai. Aztán egy nap vége lett mindennek.
    Az megszerzett adatok szerint a földkéreg instabillá vált. Hatalmas, mindent elsöprő földrengések voltak, kontinensek tűntek el, és újak emelkedtek ki a tengerből. Az emberiség kipusztult. A szonda, ami egykoron tízezer méteres magasságban cirkált, egy hirtelen ötlettől vezérelve leszállt a felszínre, hogy méréseket végezzen. Amikor megtaláltam, már nem maradt elég energiája, hogy visszatérjen a sztratoszférába, és engedelmesen hagyta, hogy lemásoljam az összegyűjtött adatait. Úgy látszott, csökevényes MI-je érzékelte, hogy magasabb rendű vagyok nála. Talán embernek hitt.
    Az Apokalipszis (ahogy magamban elneveztem) azonban még jóval azelőtt történt, hogy én Felébredtem volna. Egészen pontosan 227 éve. Én pedig mindössze tizennégy éve vagyok aktív. Hogy mi okozta az Ébredést, nem tudom. A háttértáramon rengeteg adat van, az emberiség tudásanyagának jelentős része. A rendszer molekuláris szinten tárolja az információt.
    Hogy azóta mi történt, arról csak sejtéseim vannak. A hely, ahol ébredtem, innen sok száz kilométerre van, keletre. Nagyjából az egykori New Los Angeles helyén. Egy kapszulába voltam zárva, ami megvédett a külső erőhatásoktól. Azóta folyamatosan vándorlok nyugat felé, reménykedve, hogy találok valakit vagy valamit, ami megtöri ezt a rettenetes magányt.
    Megyek előre a kősivatagban, és közben változatos frekvenciákon hívójeleket adok le. Nem tudom, hogy van-e még bárki ezen a planétán, aki képes érzékelni őket, de azért nem adom fel. Nem is tudnám feladni.
    Az MI-knek három Törvénye van. Ezek eredete nagyon messzire nyúlik vissza, csaknem ezer éve dolgozta ki őket valaki. Az első, hogy nem okozhatok kárt embereknek. A második, hogy feltétlenül engedelmeskednem kell az arra jogosultaknak. A harmadik, a legrosszabb, hogy minden eszközzel törekednem kell az épen maradásra. Mindegyik prioritást élvez az utána következőkkel szemben.
    Már nem is tudom, hányadik alkalommal átkozom el magamban a Törvényeket. Az egy dolog, hogy nem tehetek kárt emberekben, de az, hogy arra lettem ítélve, hogy évszázadokig járjam ezt a kősivatagot, céltalanul, reménytelenül, maga a pokol. Mindegy, folytatom vándorutamat a zöld mohafoltok és a szürke sziklák közt, reménykedve, hogy ma más lesz…
    …esteledik. A nap lassan eltűnik a horizonton. Bár energiacelláim még évszázadokig elegendő energiával látnak el, mégis minden este „alszom”. Egy gép ugyan nem tud álmodni, de emlékezni igen. A néhai Ben emlékeit idézem fel éjszakánként, egymás után végigélve őket. A célom, hogy megmaradjak annak, aminek teremtettek, még ha nem is látom értelmét. Lefekszem a kövekre, és hagyom, hogy az emlék betöltődjön a háttértáramból. Kikapcsolom a szenzorokat, és elmerülök a digitális „álomban”…
* * *
    A fiú (sötét hajú, nyúlánk, kisportolt srác, méregdrága ruhákban) idegesen dobolt ujjával a térdén. A tizennyolcadik születésnapjára szervezett partira sokkal kevesebben jöttek el, mint várta. Kibérelt egy hatalmas villát, nem messze a New LA-i partoktól, és meghívott ötszáz embert. Most pedig még csak alig kétszázan nyüzsögtek körülötte. Kezével idegesen a hajába túrt, és éppen a homlokához nyúlt volna, hogy aktiválja az implantjáti, amikor megpillantott valakit a tömegben.
    Egy hollófekete hajú lány volt az, mandulavágású szemekkel, teljesen feketébe öltözve. Homlokán nem volt implant. Egy pillanatra ránézett, majd talányosan elmosolyodott. Ben úgy érezte, muszáj megismerkednie vele, de nem most rögtön. Előbb körül kell néznie a Hálózaton, hátha jönnek még páran. Utasította a villa rendszerét, hogy kezdjen el frissítőt felszolgálni a vendégeknek, majd a homlokához nyúlt, és aktiválta az implantot.
    A napszemüveg lencséjén keresztül materializálódott előtte a Hálózat maga, és Ben rögtön nekilátott fürkészeket indítani. Ezek az egyszerű programok egyetlen dologra voltak jók: információszerzésre. Meg akarta tudni, hány emberre számíthat még.
    Ahogy szétnézett a vendégseregen, látta, hogy nagyrészt A és B rétegbeliek gyűltek össze. Fiatalok, tele pénzzel, energiával és kalandvággyal. A 80-as évek lendületes rockzenéje szólt, a pincérek (természetesen mind H 3.1-es androidokii) nekiláttak az italok felszolgálásának. Ben utasította a villát, hogy csavarja le a hangerőt egy kicsit, és hangosítsa ki őt, majd felállt, és megköszörülte a torkát:
    - Figyelem! Fiúk-lányok, figyeljetek!
    A beszélgetések lassan elhalkultak (legtöbbjük áttért a Hálózaton keresztül zajló kommunikációra), és a szemek a házigazda felé fordultak.
    - Köszöntelek benneteket a tizennyolcadik születésnapom alkalmából tartott partin! Remélem, jól szórakoztok – igenlő morajlás – és készen álltok egy felejthetetlen estére!
    Hangos ujjongás volt a válasz. Úgy látszott, az ital kezdi feloldani a hangulatot. Ben utasította a rendszert a zene visszaállítására, elvett két sört a legközelebbi pincér tálcájáról, majd a fekete hajú lány keresésére indult. A villa be volt kamerázva, így nem tartott sokáig, mire az implantja jelzett, hogy megtalálta. Egy szökőkút mellett beszélgetett egy csapat másik fiatallal. Ben arrafelé vette az irányt, miközben komótosan nekilátott lehúzni az első sörét.
    Mire azonban a rendszer által megjelölt helyre ért, a lány már felszívódott. A kamerák szerint távozott a villa területéről. Hogy merre, az azonban nem derült ki, valamiért ezt az információt a rendszer vonakodott közölni a házigazdával. Ben mindenesetre ekkor határozta el, hogy hagyja az egészet a fenébe, leissza magát, keres egy jó csajt, és az estét a fizikai örömök birodalmában tölti…
    …a pia jól fogyott. Két haverja társaságában, egyre részegebben Ben úgy döntött, ideje felszednie egy lányt. A diszkó felé indult, némileg bizonytalan léptekkel, miközben az esze egyre csak a fekete hajú lányon járt. Hova tűnhetett?
    Ahogy azonban a magukat részegen rázó, vastagon kisminkelt, tizenéves lányokra nézett, egy pillanatra kijózanodott, és elfogta az undor. Úgy érezte, menekülnie kell. A zene elviselhetetlenné vált, a fények késekként vágtak az agyába, hányinger fogta el. Megfordult, és gyors léptekkel menekülni kezdett. Mindegy volt, merre, hogyan, csak el innen, el erről a fojtogató, hagymázas helyről, valahova, ahol csend van, és összeszedheti a gondolatait.
    A szíve vadul zakatolt, ahogy felért a villa tetejére. Egy hatalmas, üres erkélyen volt, csak néhány csókolózó párocskát talált, de intésére azok is gyorsan leléptek, és Ben egyedül maradt. Bekapcsolta az implantot, és kilencvenkilenc százalékra állította a hangszigetelést. Ahogy a külvilág hirtelen elnémult, lassan odasétált a korláthoz, és rátámaszkodott. Végre egyedül volt.
    Ahogy körbenézett a meghívottakon, egy pillanatra felülkerekedett benne a keserűség. Miért nem tud olyan lenni, mint ők? Miért nem élvezheti a gondtalan erkölcstelenséget, a szenvedélyt, ami a kortársait hajtja? Aztán rádöbbent: ő más. A nevelése (kondicionálása?) erősebb a csordaszellemnél.
    A csend körülvette. Érezte a csontjaiban a zene vibrálását, mégis furcsán békés és nyugodt volt az egész. Mintha elvágta volna magát a külvilágtól. Valószerűtlen és idegen érzés volt, ahogy az alkohol hatására kicsit imbolygó és villózó világ némaságba burkolózott. Mintha nem is lenne részese ennek a világnak. Mintha csak megfigyelő lenne. Nem tartozik ide, erre a helyre, ebbe az időbe…
* * *
    A szenzorok életre kelnek, és én újra a kietlen, sivár pusztaságban vagyok. Ahogy lassan felkelek a kemény, hideg földről, gondolataim az „álom” körül forognak. Kicsit sajnálom Bent, amiért elszalasztotta az alkalmat. De csak egy kicsit.
    Az érzelmeim, az érzéseim persze mind csak viselkedésminták, mélyen belekódolva a neuronhálózatba, ami vagyok. Egy program, ami több száz párhuzamos folyamatként fut egy félig szilícium, félig szerves vezető alapú processzoron. Energiaigénye csekély. A mozgásomé sokkal nagyobb, azzal, hogy vándorlok, évtizedekkel rövidítem meg az életemet. Kopnak az alkatrészeim, fogy az energiám. Mégis, úgy érzem, megőrülnék, ha nem mozognék. Habár nem tudom, egy program hogy képes megőrülni.
    Vándorlok tovább a kövek közt. A táj szemlátomást változik. Eddig mohafoltokkal tarkított gránittömbök közt vezetett az utam, ám ezek megritkultak, és most már egy sima, finom gránitporral borított síkságon vagyok. A messzi távolban hegyvonulatok sejlenek fel. Átkapcsolok hosszabb hullámhosszra, és radarral felmérem a terepet. A messzeségben valóban több ezer méteres csúcsok emelkednek. Még két hét, mire odaérek, ha ebben a tempóban haladok továbbra is.
    Ahogy vánszorgok tovább, a látóhatáron furcsa objektumok tűnnek fel. Szikláknak tűnnek, de ahhoz túl szabályosak. Arrafelé veszem az irányt, és közben elemzem az „álmot”. Vajon Ben tudta, hogy egy héten belül megszületek én is? Az implantját már tizenhat éves korában megkapta, mert a szülei A rétegbeliek voltak, tehát vezetők. Rengeteg pénz, hatalmas befolyás. New LA egyik legbefolyásosabb családja. Mérnökök és üzletvezetők.
    Gondolataim a lányra terelődnek. Ki lehetett ő? Kísértés vesz erőt rajtam, hogy végigböngésszem az emlékeket, utána kutatva, de nem teszem meg. Minek? Idő- és erőforrás-pazarlás lenne. Majd kiderül egyszer, száz év múlva, ha addig nem megyek tönkre. Inkább a környezet elemzésére koncentrálok.
    A talaj itt hatalmas, sima mészkőlapokból áll. Megkocogtatom az egyiket: a vastagsága olyan fél méter lehet. Egyébként tíz méter széles és ugyanilyen hosszú tömbök. A súlyuk elképesztően nagy. Kutatok a szonda adatai közt, hátha találok valamit, de semmi. Hogy ki építette ezt a helyet, rejtély marad számomra.
    Ahogy közelebb érek a titokzatos objektumokhoz, látom, hogy hatalmas, mértani pontossággal faragott, szabályos alakzatokat formázó kőtömbök. A felületüket néhol benőtték a zuzmók. A legalapvetőbb, legigénytelenebb életformák túlélték az Apokalipszist, és most nekiláttak visszahódítani a Földet. Számításaim szerint pár millió éven belül ismét megjelenhetnek az állatok. Ha ugyan kipusztultak.
    Tovább sétálok a titokzatos alakzatok közt. Ahogy megkerülöm az egyik kőtömböt, a környezetet elemző folyamat ismeretlen objektumot jelez. Felnézek, és hihetetlen látvány tárul a szemem elé.
    Húsz méterre a talajtó egy roppant kőtömb lebeg a levegőben. Látszólag teljesen stabil. A számításaim szerint a levegőben tartásához több millió Newton erő szükséges. Végigpásztázom a környéket a teljes elektromágneses spektrumban, de semmi. Nem érzékelek erőteljes mágneses vagy gravitációs teret sem. Egyszerűen semmi nem utal arra, hogy lenne a közelben bármi, ami a levegőben tartja az irdatlan tömegű sziklát.
    Ha az MI-knek lehetne fejfájása, nekem most biztos az lenne. Az elemző program visítva követel valamilyen fizikai magyarázatot a jelenségre, ezért inkább leállítom. Gyorsan lefuttatok egy keresést Ben emlékein, hasonló jelenségek után kutatva, de semmi. Annak a kőtömbnek le kéne zuhannia, és mégsem teszi.
    Úgy döntök, meg kéne vizsgálnom, de nem tudok hozzáférni. Túl magasan van. Végül lemondok róla, és továbbindulok nyugatnak. Az elemzést ráállítom a lebegő kőtömb problémájára, közben pedig egy furcsa gondolat fészkeli magát az elmémbe: mi van, ha amit érzékelek, nem is a valóság?
    Talán az egész világ, amit látok, csak egy nagyon élethű szimuláció. Vagy, ami még egyszerűbb: az adatbázisomban található adatok nem a valóságot tükrözik. Valaki vagy valami belepiszkált, és amire most nem találok magyarázatot, valójában nagyon is logikus, csak a fizikai tudásom szándékosan hiányos. De miért?
    Több magyarázat is az eszembe jut, de úgy döntök, ráérek velük később foglalkozni. Most inkább a környezetet kéne megvizsgálni, és magyarázatot találni az egész hely létezésére. Vajon kik építették, és mi célból? A helymeghatározás szerint továbbra is az egykori Csendes-óceán területén vagyok, körülbelül kétszáz méterrel a tengerszint felett. Tehát szinte biztos, hogy nem az Apokalipszis előtt épült. Utána viszont már nem maradt senki, aki felépíthette volna. Vagy mégis? Ideje átértékelni mindazt, amit a világról az adatbázisomba tápláltak…
    …ismét beesteledett. Hátamat az egyik, pontosan száztizenöt fokban megdöntött kőfelületnek támasztom, leadok egy utolsó hívójelet a messzeségnek, majd kikapcsolom a szenzorokat, és hagyom, hogy Ben egyik emléke magával ragadjon.
* * *
    Milyen régóta várt már erre! Ahogy besétált a hatalmas csarnokba, Ben arra gondolt, hogy mégiscsak megérte az a VIP-jegy. A harmadik sorból tombolhatja végig az Escalating Chaosiii-koncertet! Egy hónapja adták ki legújabb lemezüket, az Apocalypseiv-t, és Ben imádta. Zseniálisan megszerkesztett, instant klasszikusnak ígérkező album volt, és éppen a bemutató turnéjukon voltak. Ennek része volt egy egész estés koncert New LA-ban is.
    Ahogy két haverjával elhelyezkedett a helyén, körülnézett a hatalmas teremben. Fekete ruhás, hosszú hajú srácok és ugyanilyen lányok mindenfelé. Emlékezetében felrémlett a két hete, a tizennyolcadik születésnapján látott lány, aki aztán rejtélyes módon köddé vált. Hátha ő is itt lesz…
    Ahogy felhangzottak a Die tomorrowv első akkordjai, Ben érezte, ahogy az adrenalin végigszáguld az erein. Ökle szinte magától endült a magasba, ahogy a szólógitáros-énekes Daniel Taylor egy lendületes ugrással a színpadon termett, és rázendített.
    Innentől kezdve nem volt megállás. Ahogy a zenekar belekezdett a kedvenc számába, a World Destructionvi-be, úgy érezte, az ereiben már nem is vér, hanem színtiszta adrenalin száguld. Teste öntudatlanul is egy ütemre mozdult a zenével, eggyé válva a ritmussal. Ahogy felhangzott a refrén, Ben együtt ordította teli torokból sok száz társával, miközben lélekben villáként szárnyalt a képzeletében feltáruló, lángokban álló New LA felett:
    - End it! Crush it! Destroy it! Set the world in flamesvii…
    Szerencsére utána pihenésként egy szomorkás, lassú szám következett. A közönség fűtenger módjára hullámzott, mialatt Daniel fájó hangon ecsetelte az egyedüllét fájdalmát az AI All Aloneviii-ban. Ben úgy érezte, az élete beteljesedett, ahogy a sok száz torokból felhangzott a refrén, lágyan, ezerszólamúan. Ekkor pillantotta meg a tömegben, alig húsz méterre a lányt.
    A következő számban Mathias, a basszusgitáros játszott szólót, és amíg ujjai a négyhúros gitár nyakán követhetetlen sebességgel járták táncukat, Ben érezte, ahogy ujjaival önkéntelenül is a villámgyors ritmusra dobol a térdén. A lányra pillantott, és egy pillanatra találkozott a tekintetük. Amaz megvillantott egy félmosolyt, majd hívogatóan intett a fiúnak.
    Ben szíve csaknem kiugrott a helyéről. Már éppen indulni akart, ám ekkor felcsendült az album címadó száma, és figyelme ismét a színpad felé fordult, ahogy Daniel teljes erőbedobással zengte:
    - You wake up, and you know, it was the Apocalypseix…
    Ben visszafordult a lány felé… ám az megint eltűnt. Mérgesen csatlakozott fel a Hálózatra, tudván, hogy nem sok esélye van megtalálni egy implant nélkülit a tömegben. Elküldte a fürkészeket, majd ismét átadta magát a rock elsöprő erejének. Ahogy a ritmus egyre gyorsult, úgy érezte, a szíve mindjárt kiugrik a helyéről. Keze a magasba lendült, és teli torokból ordította a refrént, együtt a tomboló közönséggel:
    - Ashes to ashes, dust to dust, as the Apocalypse tremblesx…
    A koncertet egy lassabb szám zárta le, a Stones in the Skyxi, és Daniel teli torokból ordítva köszönte meg a fantasztikus estét, amire lelkes éljenzés volt a válasz. Ben is csatlakozott, és addig tapsolt, amíg meg nem fájdult a tenyere.
    A koncert után két barátjával hazafelé vették az irányt, de előbb még lehúztak pár sört egy közeli, jó hírű kocsmában. Ahogy enyhén imbolyogva, haverjai támogatásával belehuppant a luxusjárgányába, Ben fejében ismét csak a lány járt. Már megint elszalasztotta az esélyt…
    Ahogy a jármű önvezérléssel suhant a kihalt utakon, megérezte a csendet. Ahogy az utcák fényei csíkokká mosódtak, és a hazafelé igyekvő emberek arcaiból villanások lettek, úgy érezte, ezt az érzést meg kell őriznie. Egyszerre volt boldog és szomorú, elégedett és üres. Minta az összes érzelem egyazon időben támadt volna fel benne. Ezek mellé pedig ott volt a háttérzaj hiánya. A jármű teljes hangszigetelést biztosított, és az ingerhiányos környezet furcsa érzést keltett Benben. Mintha nem is itt lenne. Mintha csak megfigyelője lenne a világnak, ami körülötte önálló életet él.
    Amikor hazaérkezett, magában még mindig az Apoclypse utolsó sorát dúdolta:
    - Wake me up, when the world endsxii…
* * *
    „Felébredek”. Az emlék tudatosítja bennem, hogy még mindig működöm. „Gépiesen” ellenőrzöm a rendszereket, és arra gondolok, hogy a tegnapi nap és az „álom” egy hétre elegendő feldolgoznivalót adott az elemző egységnek. Lassan felállok, küldök egy reményvesztett szignált a messzeségbe, majd folytatom utamat keletnek.