Az elefántcsont királynő
   Amikor először megláttam, nem is tűnt fel. Egy eldugott régiségüzlet kirakatában árválkodott, egy rakás hasonló limlom között. Mégis, egy pillanat múlva megjelent lelki szemeim előtt, ahogy tovább sétáltam, és ez megtorpanásra késztetett. Megráztam a fejem, majd sarkon fordultam, és visszamentem a boltba.
   Az üzlet tulajdonosa készséges mosollyal köszöntött, de amikor a tárgy eredetéről kérdeztem, nem tudott semmit. Valami örökség részeként vásárolta fel évekkel ezelőtt. Nem, nem emlékszik, kitől, és a leltárat tartalmazó könyvek tavasszal a beázás áldozatául estek. Végül megegyeztünk, és újságpapírba tekerve zsebre vágtam.
   Most itt ülök az ágyam szélén, és a kezemben forgatom. Látszik rajta, hogy régi, itt-ott már megkopott kissé. Nem nagyobb, mint az öklöm. Mégis, hihetetlenül részletes a kidolgozása, szinte érzem magamon a pillantását.
   Ahogy az ágyamban fekszem, még egyszer célba veszem szememmel a sötétség azon pontját, ahova letettem. Emlékezetemben felmerül fehér arca a maga tökéletességében, majd elnyel az álom.
***
A mestert már régen elnyelte a sír sötétje, csupán szóbeszéd maradt belőle, meg egy sakk-készlet. Harminckét bábú, tizenhat elefántcsont, tizenhat lakkozott mahagóni. A tábla csiszolt féldrágakövekből készült. Az ilyen készletek rendeltetése, hogy uralkodók generációi üljenek fölötte, belemerülve a játék élvezetébe. A sors azonban mást szánt neki, a századok széthordták a figurákat a világ minden sarkába. 
***
   Bántó fényre ébredek, első gondolatom, hogy reggel van, ám ahogy a kezemre nézek, az egyikben dárdát, a másikban pajzsot szorongatok. A hely, ahol állok, egy hatalmas sakktáblára emlékeztet, a talaj fényesre csiszolt kőlapok pepita sokasága. Mellettem hozzám hasonlóan fehérbe öltözött katonák sorakoznak. Hiába próbálok megmozdulni, a lábam nem engedelmeskedik. Ahogy a távolba tekintek, feketébe öltözött figurákat pillantok meg. 
   Mellettem kettővel egy katona hirtelen megindul, és előre lép két kockát. Szemben egy másik fekete ugyanezt teszi. Ahogy körbenézek, mögöttem megpillantok egy lovast, kezében kerek pajzs és görbe kard. A ló szinte élettelennek tűnik, de a lovasa nagyon is éber. Már éppen megszólítanám, hogy mi folyik itt, amikor váratlanul átszökken fölöttem.
   A lépések sorban követik egymást, és egyszer csak ellenállhatatlan késztetést érzek arra, hogy előre lépjek. Hátrapillantok, és az elefántcsont királynő rosszalló tekintetével találom szembe magam. Úgy döntök, jobb lesz engedelmeskedni, és előre lépek egyet. Aztán eszembe ötlik egy nagyon is ijesztő kérdés: mi lesz, ha leütnek?
   A királynőre pillantok ismét, de ő már másfelé figyel. Arca megszólalásig hasonlít a figurára, előkelő, egy csöppet arrogáns. Amikor észreveszi, hogy nézem, egy hosszú pillanatig méreget, de aztán megenyhül, és félmosolyra húzódik a szája. Gyorsan visszafordulok a tábla közepe felé.
   Lépés lépést követ, végül rám is sor kerül. Már láttam, hogy akit leütnek, egyszerűen semmivé foszlik. Ahogy előre lépek egyet, belém hasít a felismerés: már csak két lépésre vagyok az ellenfél vonalától! Lehet, hogy beváltanak?
   Reményeimet azonban durván félbeszakítja az ellenfél királynője. Erőfeszítés nélkül lendül felém, és egyetlen könnyed suhintással véget vet bábu-létemnek.
***
Salamon, a bölcs, a legendák szerint maga is nagy rajongója volt a sakk művészetének. Az elme ilyesfajta kibontakozását olyan nagyra becsülte, hogy a leghíresebb mesterrel készíttetett táblát. Azt beszélik, az nem csupán kiváló minőségéről volt nevezetes, hanem arról is, hogy a figurákban szellemek laktak.
***
   Második éjszakámat töltöm a sakktáblán. Gyanítom, hogy ezután már így lesz, itt kell küzdenem, karddal és pajzzsal a kezemben… illetve ezegyszer más a felszerelésem. Fegyverzetem rövid kard és kerek pajzs, és a helyzetem is más. Rádöbbenek, hogy előléptettek huszárrá.
   A királynőre pillantok, és a tekintetünk megint találkozik. Ezúttal nem fordulok el, állom gyöngyházfényű pillantását. Az ötlik az eszembe, hogy vajon ő is ugyanúgy került ide, mint én? Ha igen, mennyi ideje kínozhatják éjszakánként ezek az álmok? Gondolataimat azonban félbeszakítja az első gyalog, aki egy lépést előre lép.
   Most, hogy már nem köti le a figyelmemet annyira a környezet, inkább a játékra koncentrálok. Bár magam is sakkoztam egy ideig, a játékosok, akik most egymásnak feszülnek, magasan felette állnak az én tudásomnak. Pillantásom azonban időről időre visszatér a királynőre, aki szemlátomást nincs elragadtatva a játszma menetétől.
   Ahogy múlik az idő, én is megmozdulok. Leütök egy parasztot, megakadályozok egy sakkot. Keresztül-kasul vágtatok a táblán, bár a ló, amin ülök, inkább repül, a patái zaj nélkül csapódnak a talajnak. Ahogy a kardom a következő lépésnél egy fekete gyalogba vág, az füstté oszlik.
   Egyértelműen vesztésre állunk, és a királynak éppen sakkot adott az egyik fekete bástya. Erre válaszul megint érzem a késztetést, hogy lépjek. Pár pillanatig nem értem, miért oda kell lépnem, de aztán rádöbbenek, hogy egyetlen lehetősége maradt a fehérnek: feláldozni engem. Segélykérőn pillantok a királynőre, de egy szánakozó pillantásnál nem kapok többet.
***
Időszámításunk előtti második évezredben élt egy föníciai kereskedő, aki felettébb szerette a sakkot. Olyannyira, hogy minden idejét a tábla mellett töltötte, messze földről érkezett mesterekkel mérve össze tudását. Elterjedt róla, hogy verhetetlen, és hogy fekete mágiát használ. Azt beszélték, hogy a bábui beszélnek hozzá álmában, tízezer játszma tapasztalatát adva át.
***
   Ahogy feleszmélek és körültekintek, rájövök, hogy ismét feljebb léptem a ranglétrán. Fegyverem csupán egy szál kard, öltözékem úti ruha. Közvetlenül mellettem magasodik a királynő. Ahogy tetőtől talpig végigmér, kihúzom magam, és rámosolygok. Ő viszonozza, de aztán visszafordul az ellenfél felé.
   Összeszedem minden bátorságomat, és megszólítom. Habár először mérges pillantást vet rám, mégis hajlandó beszédbe elegyedni velem. Kiderül, hogy több tízezer játszmának volt már résztvevője. A királyok azonban általában nem hallgatnak rá, és ezért gyakran veszítenek, mint előző este is.
   Többre azonban nem jut időnk, mert mozgásba lendülök. Ezúttal még aktívabb vagyok, és vitézül vágom le a fekete figurákat egyre-másra. Már vagy hat ellenfél van a rovásomon, amikor észreveszem, hogy mit tervez a fekete. Királynőcsere!
   Őrá pillantok, és olyasmit veszek észre rajta, amit eddig még soha: félelmet. Szánalom ébred bennem, mozdulni akarok, hogy megvédjem, hogy feláldozzam magam helyette, de a lovam nem engedelmeskedik. Tehetetlenül figyelem, ahogy a fekete királynő megindul felé, és egyetlen suhintással fehér köddé változtatja.
   Érzem, hogy gyűlik bennem a harag, alig várom, hogy a fekete sorait ritkíthassam. Erre azonban már nem kerül sor: a fehér bástya mattot ad. Miközben a király a földre dobja a koronáját, az én fejemben még mindig a királynő rémült arca jár. A győzelmi mámor helyett csak keserűséget érzek.
***
Élt egy várúr a tizennegyedik századi Franciaországban, akinek semmi más vágya nem volt, csak az, hogy király lehessen. A trón azonban elérhetetlen távolságban volt számára, pedig mindent megtett azért, hogy szövetségeseket szerezzen. Minden éjjel hosszasan imádkozott, hogy a korona a fejére kerüljön, de mindhiába. Végül egy napon kereskedő érkezett a távoli Arábiából, és egy dobozt adott neki. Aznap este az uraság elhunyt, de a szolgák állítása szerint egész éjszaka azt kiabálta: Végre király lettem!
***
   A tábla sarkán ébredek, kezemben hatalmas pajzs és nehéz, tollas buzogány. Rögtön tudom, hogy immáron bástyává léptem elő. Azonnal a királynőre nézek, és megnyugodva észlelem, hogy nem változott. Még mindig gyönyörű, és ahogy meglát engem, szélesen rám mosolyog.
   Nemsokára sáncol a fehér, és egymás mellé kerülünk. Amikor az előző estéről kérdezem, beismeri, hogy minden alkalommal, amikor leütik, fél, hogy nem kerül vissza a táblára. Az összes többi figura hozzám hasonlóan folyamatosan cserélődik, ő az egyetlen, aki az eredeti készletből származik. Amikor azonban a származása felől érdeklődöm, elhallgat, és elfordul tőlem, úgyhogy nem erőltetem tovább a dolgot.
   A mostani játszma igencsak rosszul indul. A jobbszárnyon rögtön vesztünk két gyalogot a semmiért, aztán egy huszárt egy gyalogra cserél a fehér. A királynő, aki közben úgy tűnik, kiengesztelődött, élénken ecseteli minden lépés után, hogy miért volt teljesen elhibázott. Végül ő is mozgásba lendül, és én a király mellől figyelem, ahogy elegánsan ritkítja a fekete figurák sorait.
   A végjátékban aztán a király észbe kap, és sikerült egy jó helyzetet kiharcolnia. A királynőt keresem a tekintetemmel, és meg is találom, amint résnyire szorított ajkakkal figyeli az ellenfél királyát. Kell pár pillanat, hogy rájöjjek, miért: két lépésből mattot tudunk adni!
   A mellettem álló királyhoz fordulok, nem törődve az etikettel. Szerencsére annyira felháborodik azon, hogy meg merészelem szólítani, hogy szóhoz sem jut egy pár szívdobbanásnyi ideig, és ennyi pont elég, hogy pár szóval elmagyarázzam neki a helyzetet. Látszik rajta, hogy erre nem gondolt, de gyorsan visszanyeri gőgös modorát, és biztosít róla, hogy végig ez volt a terve.
   A királynő sakkot ad, én pedig elégedetten lépek be a mattra. Ahogy találkozik a tekintetünk, fegyveremet homlokomhoz emelve tisztelgek, ő pedig ragyogó arccal viszonozza.
***
Élt Prágában a tizenkilencedik század második felében egy úriember, bizonyos Pavel Krajzek. Jó családból származott, apja becsületes kereskedőként zsíros vagyont hagyott rá. A fiú azonban nem örökölte a tehetséget az üzlethez, hovatovább egy napon kijelentette, hogy ő egy fekete gyalog. Hiába hívtak a rokonok hírneves gyógyítókat, egyik sem tudott mit kezdeni a furcsa rögeszmével. Egy nap aztán a felesége végleg megunta a dolgot, és tűzre vetette az összes sakktáblát és figurát a lakásban, és láss csodát, a betegség egy csapásra eltűnt.
***
   Ahogy megint a táblán találom magam, érzem, hogy valami nem stimmel. Mindegyik figura engem néz! Hirtelen belém csap a felismerés: én lettem a király. Egyszeriben elönt a félelem: tudom, hogy nem tudok jól sakkozni, mi lesz, ha veszítek? Mit csináljak?
   Segélykérően a királynőre pillantok, aki szokott mosolyával néz vissza rám. Látom rajta, hogy végre elégedett a helyzettel. Könnyed mozdulattal leemelem tehát a koronát a fejemről, és átadom neki. Egy pillanatra meglepődik, de aztán egy elegáns pukedlivel elfogadja, és saját fejére helyezi, majd elkezdődik a tánc.
   Mint király igazából nem csinálok semmit. A királynő mesterien játszik, évezredek rutinja van a lépéseiben. Az ellenfél sem sokkal marad le mellette, és a bábuk száma rohamosan fogyatkozik. Ahogy közeledik a végjáték, a királynő váratlanul mellém lép, és átnyújtja a koronát. Amikor ránézek, a szeme könnyes, de az arca elszánt.
   Hirtelen megértem: az egyetlen út a győzelemhez az ő feláldozása. Ha nem teszem meg, veszítünk, és akkor is leütik. Itt nincs jó választás. Nehéz szívvel veszem fel a koronát, és utasítom, hogy lépjen. Ahogy még utoljára egymásra nézünk, látom, hogy ajkai egy szót formálnak: „Visszatérek!”.
