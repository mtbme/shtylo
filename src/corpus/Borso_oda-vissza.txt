



















Borinak, aki kalapot hord és szoknyában jár, és nem, 
dehogy, egyáltalán nem hasonlít Lalára.



























Stílusok és dőlt betűk és aláhúzások és kiemelések és sorkizárt és háttérszín és beillesztés és kivágás. Ilyen miért nincs az életben is?



	Vártam. Az ujjaim között halvány elmosódásban pergett az ötvenes. Oda-vissza. Oda-vissza.
	Késett, mint mindig, és amikor megérkezett, épp csak biccentett, majd intett, hogy kövessem. Zsebre vágtam az ötvenest, és sietős léptekkel utána eredtem. Egy sarkon értem be, pont a bár előtt, ahova mindig mentünk. Nem állt meg, csak befordult, és ment tovább. Kimért, hosszú léptekkel haladt a zöldeskék utcai fényben. Fekete keménykalap volt rajta és fekete hoszúkabát. Tudtam, hogy alatta öltönyt visel - mindig öltönyt viselt.
	Egy szűk sikátorban aztán megállt. Fekete autó várt ránk. Intett, hogy szálljak be előre, majd kinyitotta a hátsó ajtót. A sofőr gázt adott, és nekiindultunk. Ujjaim szórakozottan matattak a zsebemben, míg rá nem leltek az ötvenesre. Köré fonódtak és elmosták.

***
	A zene halk volt és idegesen remegett, bár a fiú, aki játszott, profinak tűnt. Tágra nyílt szemmel állt a padlásszoba ferde plafonja alatt, kissé oldalra dőlve, hogy ne zavarja a játékát a tető ferdesége. Hosszú, sápadt ujjai gonosz póklábakként repkedtek a hegedűn, szeme mélykékjét sárga derengések törték meg, akárcsak a csillagok odakint.
	Körben álltak, tiszteletteljes csöndben. Tizenketten. Valami volt a levegőben, valami varázslatos és törékeny, ami bármelyik pillanatban ezer szilánkra robbanhatott. De nem tette. Megmaradt, meglapult, átlátszóan és feszülten.
	Aztán a zene elhallgatott, és a fiú lehajtotta a fejét. Nem tapsoltak. Igazából ugyanolyan mozdulatlanul álltak, bár most már kevésbé volt feszült a csend. Páran bólogatni kezdtek, mások elismerően füttyentettek, megint mások féloldalasan a szájukat húzták. A fiú szélesen elmosolyodott és meghajolt. Ketten-hárman felnevettek - halkan, zavarban, de mégiscsak nevetés volt, és ez végérvényesen megtörte a csendet.
	- Ja. - Szólt a fiú, és ezzel mindent elmondott.
	- Én jövök - lépett elő egy lány a körből. Hosszú, fekete macskanadrág volt rajta, sötétszürke rövidszoknya, fekete bakancs. Felül fekete blézert viselt, alatta fehér blúzt, rövidre vágott barna haján kis fekete keménykalap ült. - A cilinder jobb lenne, de hát... - mosolyodott el merészen, majd lekapta fejéről a kalapot.
	- Abrakadabra - hadonászott felette, végül gúnyosan hozzátette: - Priccs praccs pruccs.
	Majd kihúzta a nyulat a kalapból.
	A többiek nevettek, valaki megkérdezte: fordítva is megy? mire a lány rákacsintott. Hirtelen mindenki sokkal felszabadultabbnak tűnt, a levegőben már nyoma sem volt az előbbi feszültségnek.
Kártyapaklik kerültek elő és színes kendők - mindenki le akarta nyűgözni a társait. Talán egy kicsit meg is ijeszteni.

	Pár órával később már csönd honolt a tetőtérben. Egy légterű, széles szoba volt, emeletes ágyakkal és szuszogó fiatal bűvészekkel tele. A falióra egy halk kattanással másnapra váltott. November lett.
	Már csak egyetlen apró gyertya világított a sarokban. Hosszú, szőke hajú lány ült felette, valami pergamenbe mélyedve, mellette egy-két teleírt papírlap hevert. Magában motyogva jegyzetelgetett, csak egy-egy szót firkantott le sebesen, vagy egy-egy ábrát vetett a papírra nagy kapkodva.
	Lianának hívták és nem hitt a varázslatokban.
	Mögötte, valahol a félhomályban, az egyik emeletes ágy felső részén egy fiú feküdt tágra nyitott szemmel. Ujjai között csak egy apró érme homályos körvonala látszott.

	- George, Liana, kettes csoport - a szőke hajú lány és a sápadt, hegedűs fiú egymásra nézett, és szinte egyszerre elhúzták a szájukat. Végül odaballagtak a kötelekkel és kampókkal teli asztalhoz, és néma egyetértésben méregették a kikészített spárgákat, szalagokat és gumikat.
	- Zai, Larot és Quentin, menjetek az egyeshez - a szőke hajú, kissé ingatag, magas férfi görnyedt háttal hajolt közelebb a papírhoz. - Nem, mégse, várjál... A négyeshez.
	Zai sóhajtott - pedig azt hitte, végre valami izgalmas is történik. Az egyes asztalnál füstgépek, kiszerelt csapóajtók és tűzszerészeti kellékek sorakoztak. A négyesnél kártyák. Mandulavágású szeme egy pillanatra lecsukódott, de aztán erőt vett magán, és követte a másik két fiút a négyes jelzéshez. A szomszédos asztaltól Adam intett neki, mire ő viszonozta. Ott festékek, labdák és korongok színkavalkádja borította az asztalt. Zai hálás volt, hogy nem oda került, bár jó lett volna ismerni valakit a csapatban.
	Gondosan végigmérte a másik két fiút. Larotnak hosszúkás, szögletes arca volt, ajkától a füléig fehér heg húzódott - Zai kíváncsi volt, hogy került oda. Fekete haja és cigányosan barna bőre volt, barna szeme élénken, de kissé hamiskásan csillogott. A ruhája anyagán át egy bicska körvonalazódott ki a zsebe tájékán - feltehetően utcagyerek lehetett valamikor. Talán zsebmetszésből vagy lopásból élt.
	Quentin sokkal jelentéktelenebbnek és veszélytelenebbnek tűnt. Rövidre vágott barna haja és egyszerű, barna szeme volt, valami furcsa arany kontúrral. Az ujjai folyamatosan mozogtak, és néha mintha fel-felvillant volna köztük egy érme derengése.
      - Mindenki megvan, ugye? – nézett fel a szőke férfi. Tekintete ide-oda ugrált, majd megakadt a kissé toporgó, mégis magabiztosnak tűnő kalapos lányon. – Ne haragudj, Lala, várj csak... te menj a kettes asztalhoz, oké? Liana és George mellé.
      - És most akkor. A feladatotok a következő. Az asztalokra kikészítettünk pár fontosabb eszközt, amire szükségetek lesz a későbbiekben. Alaposan tanulmányozzátok át őket, egy órátok van, utána cserélünk. És óra indul!
      Quentin zavartan pislogott a kirakott kártyákra. Egy darabig csöndben méregette őket, hallgatta, ahogy mögötte a másik két fiú beszélgetni kezd. Végül vállat vont, és az ötvenest a zsebébe süllyesztette.
      - És te? Te mi voltál előtte? – kérdezte tőle Zai.
      - Én... nem ilyesmivel foglalkoztam. – A hangja rekedten csengett, mintha mély álomból ébresztették volna.
      - Ja, én se. Én pincérkedtem a Két Kálmánba. Elég okés volt, de aztán leléptem mer a főnök kiakadt rám. Azóta az utcán kerestem a magamét. Elég jó kezem van hozzá – tette hozzá vállat vonva Larot. Az arcán furcsa magabiztosság ült, mintegy néma fenyegetésként. Ebbe kössetek bele, ha mertek. 
      - És hogyan talált rád a Szemfényvesztő?
      - Ki akartam zsebelni. Na, nem mintha kellett volna, má nem azért. Csak olyan volt alakra, mint akinél van zseton. Aztán elkapta a csuklómat, és majd’ eltörte, de megegyeztünk. Ha én dolgozom neki, ő később lehet, ad nekem tetőt. És te? Te hogy kerültél ide?
      -  Apám kereskedő. Egy nagyvállalat feje. Volt némi üzlete valamikor a Szemfényvesztővel, és fennmaradt a kapcsolat. Amikor eldöntöttem, hogy bűvész leszek, apám felhívta, és lerendezte. Nem protekcióval, a Szemfényvesztőt nem lehet megvesztegetni. Kérte, hogy bizonyítsak, és én megtettem. Késdobáló vagyok – elsősorban.
      Egy darabig hallgattak. Ebben a csöndben benne volt minden – a múlt feszültsége, és a jövő árnya. Aztán Quentin vállat vont – az egész testét beleadta a mozdulatba – és a kártyák felé fordult.
      - Ismeritek? – intett egy nagyobb pakli felé. A kártyák szélesebbek voltak a szokványosnál, és talán kicsit vastagabbak is. – Bűvészkártya. De nem a húzós trükkökre. Mondjuk várat építeni, vagy ilyesmi.
      - Ki az a barom, aki várat építene kártyákból? Ennél tudunk jobbat.
      - Nem feltétlenül várat. Várj, megmutatom. Mérd az időt!
      Pontosan huszonnégy másodperc múlva egy híd emelkedett előttük. Legalább egy méter magas volt, és mintha finoman kidolgozott csipke vette volna körül. Zai és Larot egy darabig nézegették, de ha szép is volt, kívülről nem látszott rajta semmi trükk.
      - Ez semmi – jegyezte meg kétkedve Zai. – Ilyet egy gyerek is összerak, még ha nem is ilyen gyorsan.
      - Fogadjunk, hogy nem tudod elfújni! Egy húszasban? – vonta fel a szemöldökét Quentin.
      - Állom – nevetett Zai.
      Nekiveselkedett, és ráfújt. Eleinte finoman, figyelte, a lapok merre hajlítják a levegőt, gyenge pontot keresett. De olyan volt, mintha egy vasgolyót próbálna odébbfújni – a híd meg sem mozdult. Nemsokára Larot is beszállt, de ketten is csak éppenhogy meg tudták ingatni az építményt.
      - Ez nem fog darabjaira hullani. Már látom, hogy csináltad – a belső szerkezetében egymás keresztezik a lapok. Oké, ez szép. De te sem tudod elfújni.
      - Csak figyelj – mosolyodott el Quentin.
      Drámaian nagy levegőt vett, megköszörülte a torkát, és ráfújt a legfelső lapra. Egy szikra villant, és pár pillanat múlva semmi sem maradt a kártyapakliból. Gyorsan égett, nem volt füstje és hamut sem hagyott maga után.
      - Tökéletes égés – nyújtotta markát a húszasért Quentin.
      - Az – nevetett Zai, és átnyújtotta az érmét. – Megérdemled. Nitrocellulóz?
      
      Lianát kifejezetten idegesítették a kötelek. Hogy a kampókról ne is beszéljünk! És amikor George és Lala rákezdett, és csúszócsomókat gyártott, ő inkább elfordult, és a színes szalagokat kezdte tanulmányozni.
      Közben Lala legalább öt újabb csúszócsomóval és két tengerészcsomóval gazdagította tudását. Gyorsan tanult, és ügyes keze volt, bár George közelébe sem érhetett. A srác karja villámgyorsan repkedett, hosszú, erős ujjai bonyolult csomókat bogoztak ki és be, újra és újra, mindig más formákat öltve. Lala tágra nyitott szemekkel figyelte, és tanult.
      Aztán előkerültek a kampók is, és miközben George magyarázott, Lala végigfuttatta ujjait a kidolgozott fémen.
      - Itt olyan fura a tapintása – jegyezte meg hirtelen. George félbehagyta a mondatot, és a lány felé fordult.
      - Feltehetően beolajozták, hogy a kötél könnyebben csússzon. De lehet hogy pont valami gyorsankötő és erős ragasztóval fedték be, hogy ott maradjon. Hadd nézzem!
	Lala a kezébe nyomta a kampót, és egy másik után nyúlt.
	- Ez más – mormolta. – Ez olyan göcsörtös.
	- Hogy ne szoruljon úgy rá a csomó. Lejjebb összeszűkül, és könnyen ki lehet bogozni – felelte oda sem figyelve George. – Ez viszont egészen érdekes. Nem is tudom... olyan a szaga, mint a benzinnek.
	- Az is – fordult oda Liana. – Néha... nos, néha benzinnel kenik be a kampókat, hogy ha bármi rosszul jönne ki, akkor villámgyorsan felgyújthassák. Így akármilyen anyagból is van a kötél, mindenképpen kitágul a hirtelen tűz melegétől, és enged. Főleg kezdő bűvészek használják. A profiknak nincs rá szükségük.
	Lala elgondolkodva meredt a kezében tartott kampóra. Aztán nekilátott, és egy hajóskötélből csomót kötözött rá, végül az egészet a nyakába tette. Mellette kikészítve ott állt egy kisszék, fölötte gerenda. A lány odakötözte a kötél másik végét a gerendához, majd mély levegőt vett, és kirúgta maga alól a széket.
	Liana felsikított, és halálra vált arccal hátrált, ahogyan Lala a csomó után kapkodott. Aztán Lala elvigyorodott, és egy finom mozdulattal a földre huppant.
	- Tök jól működött – dörzsölte meg a torkát. – Nem szorult meg, és könnyen kioldozható maradt. Ez menő – vigyorodott el.
	Liana még mindig halottsápadtan, de kissé dühösebb arccal jött közelebb. Szemében rémület vibrált.
	- Szólhattatok volna! – kiabált George-ra és Lalára.
	- Nekem semmi közöm hozzá – tette fel a kezét mentegetőzve George.
	Lala lesütötte a szemét. – Ne haragudj – sóhajtotta. – Valaki, aki közel állt hozzád…?
	Liana hallgatott. Gyorsabban kapkodta a levegőt. Aztán nehézkesen, darabosan bólintott egyet. – Nem kellett volna idejönnöm. Én... tudhattam volna, hogy nem bírom majd.
	- Semmi baj – Lala vigasztalón átkarolta a vállát. – Semmi baj. Csak megijedtél. Ennyi az egész. Semmi baj – ismételte, míg Liana légzése ismét egyenletessé nem vált.
	Egy óra elteltével aztán cseréltek – a hármas asztalhoz kerültek, ahol Adam, egy indiai srác mosolyogva fogadta őket. Kezében színes labdák táncoltak, de mikor megszólalt a cserét jelző hang, lerakta őket.
	- Tudom, hogy elvileg más csapat, meg minden, de szerintem jó, ha tudjátok, hogy a labdákba be van építve egy két extra. Csak óvatosan velük – kacsintott, majd továbblépett a négyes asztal kártyáihoz.
	Az asztalon különböző festékek, poharak és üvegek álltak, bennük különböző színű folyadékokkal. Mellettük labdák és kendők hevertek nagy összevisszaságban, sőt, még egy cilinder és egy varázspálca is megbújt a tükrök között.
	- Ezt nevezem! – nevetett fel Lala. Tükörképek ezrei nevettek vele együtt. Felkapott egy varázspálcát és egy kendőt, majd a cilinder felé nyúlt. – Nem baj, ha ezt lenyúlom, srácok? – nézett a többiekre. Azok vállat vontak. Liana az üvegekkel volt elfoglalva, George pedig kissé gyámoltalanul méregette a zsonglőrlabdákat. Amikor Adam csinálta, annyira egyszerűnek tűnt a dolog!
	Lala szélesen mosolyogva egyre vadabb és vadabb varázsigéket kántált, mire egyre több fehér galamb és nyúl vette körül. Színpadias mozdulattal rántotta elő az újabb és újabb állatokat a kalapból – végre elemében érezte magát. Aztán átvizsgálta a cilinder belső zsebeit – érmék, apró, különös fényű zseblámpák és mágneses szélű kendők kerültek elő. Lala nevetve cserélte le a kalapját a cilinderre, majd George felé fordult: - Na? Hogy nézek ki?
	George kissé zavartan megköszörülte a torkát, és lerakta a labdákat. – Öhm... ja, elég jól áll.
	- Várj, segítek – mosolygott rá a lány, és gondosan igyekezett nem észrevenni a fiú pirosló fülét. – Ne így fogd meg! Így sosem tudod majd elkapni a következőt.
	George a kezébe nyomta a kis színes zsonglőrlabdákat – minél gyorsabban meg akart szabadulni tőlük. Valami fura dolog mozgott bennük, és a fiúnak minduntalan az az érzése támadt, hogy ki akar szabadulni.
	Lala a füléhez emelte a gömböket. – Hm... Fura – jegyezte meg, majd közelebbről is megvizsgálta. Végül szélesen elmosolyodott.
	- Nézzétek - dobott oda egy-egy labdát George-nak és Lianának. Ők tanácstalanul forgatták a kezükben. – Látjátok a kis pöcköt? Nagyon apró, de ha végigsimítod, érzed.
	Aztán feldobta a sajátját a levegőbe. Az pedig, ahelyett, hogy egyenesen visszaesett volna, szárnyat bontott és elrepült.
	- Verébfiókák vannak bennük, pont akkorák, hogy már megtanultak repülni, de még beleférnek. Ha eltolod a pöcköt, kilazul a kallantyú, ami egyben tartja a gömböt. És amikor feldobod, a madár megpróbál elrepülni. Elkezd verdesni a szárnyaival, és rájön, hogy már nem köti semmi. Elrepül. A kettéesett félgömböt pedig viszi magával. Ez... meglepően kreatív.

	Négy órával és egy vacsorával később Quentin egyedül sétált fel az ebédlőből a hatalmas főlépcsőn. Szeretett egyedül lenni, és most kivételesen jól esett. Túl sok mindenen kellett, hogy gondolkodjon, és ezt nem lehetett a zsúfolt tetőtérben. Ott sosem volt igazán csend, még éjjel sem.
	Ujjai között szórakozottan forgatta az ötvenest, majd egy hirtelen ötlettől vezérelve elővette a zsebéből az újonnan elnyert húszast. Egy darabig emelgette, dobálta, méricskélte a súlyát, az alakját. Mindig is ötvenessel csinálta, de miért is ne lehetne húszassal? Zsebre vágta az ötvenest. Majd fent, a padlásszobában, amikor a többiek már alszanak, kipróbálja a kettőt egyszerre is, de az még várhat.
	Lassan indított, és egyre gyorsabban pörgette ujjai között a húszast. Nemsoká már csak néhány elmosódott csillanás jelezte az érmét. Zaira gondolt, meg Larotra, és arra, hogy ellenségként kellene tekintenie rájuk. Mert a végén csak egy maradhat, és ő határozottan nem csak tapsolni jött.
	Letekintett a húszasra. Zai nevetése jutott eszébe, meg a tűz a szemében, amikor a kezébe nyomta a pénzt. Szája önkéntelenül is pimasz félmosolyra húzódott. Szinte érezte azt a kellemes bizsergést a gyomrában, amikor lángba borult a kártyahíd.
	A padlásról hegedűszó szűrődött le, és hangos nevetés, némi pukkanással kísérve. Amikor a bűvésztanoncok szórakoznak, gondolta. Egy pillanatra lehunyta a szemét, és halkan, csak magának felnevetett. Az a fajta őszinte nevetés volt, ami legbelülről fakad, és bukdácsolva jut el az ajkakig. Ami nem a világnak szól – csak egy apró lehelet.
	- Oh. Helló – riasztotta fel egy hang. – Ne haragudj, nem akartalak megijeszteni.
	Quentin meglepetten rezdült össze, és kinyitotta a szemét. Zai állt előtte, kezében pár életlennek tűnő konyhakéssel.
	- Nem, én bocs. Azt hittem, egyedül vagyok. – Quentin zavartan pislogott. – Mire fel a kések?
	Zai kurtán, feszülten felnevetett. – Nem mindenkinek van olyan egyszerű dolga, mint neked. Nekem kicsit több kell, mint egy fogadásban nyert érme – intett Quentin keze felé, ami még mindig a húszast forgatta. Quentin villámgyorsan zsebre vágta a kezét, eltüntetve az érmét.
	- Gyakorolni akarsz? Ezekkel?
	- Tudsz jobbat? – vágott vissza védekezőn Zai. Quentin figyelmen kívül hagyta a kérdést, és inkább megjegyezte:
	- Errefelé nincs túl sok nyitott terem. – Zai csak felvonta a szemöldökét, és lenyomta a mellettük lévő terem kilincsét. Az ajtó némán kinyílt. – Úgy értem, ezen kívül – vigyorodott el halványan Quentin. Zai halkan, de ezúttal őszintén felnevetett, majd belépett a terembe. Becsukta volna maga mögött az ajtót, de Quentin a résbe tette a lábát.
	- Zavarlak? – nézett fel rá. A szeme körüli arany karika melegen csillogott a szürkületben.
	- Dehogy – rázta meg a fejét Zai, bár nem volt teljesen biztos benne. Gondosan előkészítette a késeket, ami nagyjából annyit jelentett, hogy kirakta őket maga elé, növekvő sorrendben, balról jobbra.
	Quentin szórakozottan elmosolyodott, de nem tette szóvá. Inkább csöndben letelepedett törökülésben egy pad tetejére, és körülnézett. A terem nem volt rendes tanterem, mégis padok álltak benne. Hosszúkás alakja volt, és jókora belmagassága – a magasban arany-piros szalagok tekeregtek, körbe a falakon festmények sorakoztak, a bejárat fölött pedig hatalmas felirat hirdette: Porból vagyunk, s porrá leszünk.
	Zai felnézett a kések rendezgetéséből, és követte a fiú tekintetét. A feliratot látva felhorkantott. Quentin némán rámeredt, mire Zai zavartan visszakozott.
      - Ne haragudj... a vallásod? – intett a szöveg felé.
      - Nem az enyém – rázta meg a fejét Quentin, bár még mindig különösen meredt Zaira.
      - Hittél valaha is az istenükben? – komolyodott el Zai arca.
      - Azt hiszem, az istenükben még mindig hiszek. Talán csak a vallásukban nem.
      - Történt valami? Vagy másnak hitted, mint ami valójában volt?
      Quentin nem válaszolt. Végül Zai is elfordult, és zavartan elkezdte újrarendezni a késeket. Egy percig kínosan hallgattak, majd Quentin törte meg a csendet. – Volt egy-két dolog, amivel nem értettem egyet – mondta. Majd megrázta a fejét, mintha csak ki akarná seperni belőle a gondolait. – Szóval tudod dobálni is őket, vagy csak rendezgeted? – bökött állával a kések felé.
	Zai felnevetett. – Majd meglátod – mondta.

	- A látás egyet jelent az azonnali megértéssel... az emberek túlságosan szeretnének látni, így nézni sem marad erejük. Próbálják megérteni azt, ami körülöttük történik, és ha nem megy, kikiáltják az embert boszorkánynak, varázslónak, látnoknak... vagy épp mágusnak. A mi feladatunk, hogy elhitessük velük, amit maguk is el akarnak hinni. Tehát nem teszünk csodákat, nem varázsolunk, és semmi közünk nincs a fekete mágiához, bárki is állítja az ellenkezőjét. Mi, hölgyeim és uraim, szemfényvesztők vagyunk. A mi dolgunk, hogy elhitessük a nézőinkkel, hogy amikor bátran kijelentették, hogy ez lehetetlen, tévedtek. Annak nevezzük magunkat, aminek csak akarjuk, és ők hinni fognak nekünk. Mert ez a dolguk.
	Szóval miből áll egy bűvész? Kívülről stílus, magabiztosság, titokzatosság. Belülről ügyesség, fantázia, és gyakorlás. A nagy bűvészek napi öt órákat gyakorolnak egyetlen trükköt. Egyetlen egyet. Hölgyeim és uraim, itt nincs szó lazsálásról... – Lala álmosan hunyta le a szemét. Csak egy fél percre, gondolta.
	Arra ébredt, hogy valaki hátulról a bokáját rugdossa. Ijedten nyitotta ki a szemét, majd dühödten hátrameredt, egyenesen bele egy meleg, barna szempárba, arany gyűrűkkel. Pici, tökéletes O-alakra nyitotta ajkait – még sosem találkozott ilyen szemekkel.
	- És mit gondol a kérdésről a kisasszony? Egyetért azokkal, akik úgy vélik, szélhámosok vagyunk csupán?
	- Hogy... hogy mi? – pislogta ki az álmot a szeméből Lala. – Öhm...
	- Látom, nem figyel...
	- Szó sincs ilyesmiről – villantotta meg lefegyverző mosolyát a lány. – Csupán elgondolkodtam a kérdés iróniáján. Ön nyilván azt a választ várja, hogy „nem, természetesen elítélem az ilyesfajta vélekedést, hiszen komoly munka áll minden apró trükk mögött”. Vagy valami hasonlót. De szerintem igenis igazuk van. Rohadtul szélhámosok vagyunk, hiszen becsapjuk a nézőinket. Az más kérdés, hogy ők azt hiszik, ennek a tudatában vannak, és fizetnek érte. De nem mérik fel, mennyiben változtatjuk meg a gondolkodásmódjukat. Tudja mit? Szerintem, ha a világnak lenne ura, aki leigázza az emberiséget, akkor az csak egy bűvész lehetne.
	Elszórt nevetés hallatszott körbe a teremben.
	- Valóban így gondolja? Hisz abban, hogy egy egyszerű előadás megváltoztathatja a világot?
	- Nem hinném, hogy egyszerű lenne az az előadás. De talán igen, ha mindenkihez eljut.

	Mikor a bűvész – amolyan másodrangú Szemfényvesztőnek tűnt – befejezte az előadást, a diákok szinte kimenekültek a teremből. És bár tizenkét gyerek nem nagy tömeg, Lala mégis úgy érezte, összenyomják az igyekvő testek.
	- Szép mentés – veregette meg a hátát valaki. Lala hátrafordult, és az arany karikás srác szemeibe meredt. – Ó, még be sem mutatkoztam. Quentin – nyújtotta ki a kezét a fiú.
	- Lala. Kösz, hogy felébresztettél. Én csak... egy pillanatra le akartam hunyni a szemem...
	- Mint ahogyan körülbelül még tízen – nevetett Quentin. – De szívesen. Öröm rugdosni ezeket a szép bokákat.
	Lala egy pillanatra lesütötte a szemét, de aztán észrevette, mit művel, és inkább dacosan felvágta az állát.
	- Rólad még nem is hallottam semmit. Hogyan kerültél ide? – kérdezte, de Quentin csak nevetett, és azt felelte: - A jó bűvész sosem árulja el a titkait, Lala. Hát nem figyeltél?
	- Azzal voltam elfoglalva, hogy valaki bántalmazza a lábamat – kacsintott a lány.
	Quentin csak vigyorgott. – Vigyázz, mert nálam veszélyesebbek is bántalmazhatják őket. Olyanok is, akik komolyan gondolják.
	- Miért, te nem...?
	- Én a jófiú vagyok – hunyorgott a lányra Quentin, majd még mindig mosolyogva kikerülte, és az ebédlő felé vette az irányt.
	Lala kissé zavartan nézett utána, majd halkan kifújta a bent rekedt levegőt, és a fiú nyomába eredt.
	Az ebédlőben egyetlen hosszú asztal volt, aminek asztalfőjén trónnak is beillő, magas támlájú szék pihent. A Szemfényvesztő széke – üres volt, mint eddig minden alkalommal. Jobb és baloldalán valamivel alacsonyabb, de még mindig tiszteletet parancsoló karosszékek álltak, összesen hat. Ez volt az alacsonyabb rangú bűvészek helye. Mellettük apró, kényelmetlen faszékek sorakoztak a tanítványoknak fenntartva. Szinte már mindegyik foglalt volt.
	Ahogy szétnézett, megpillantotta Quentint Zai és Liana között; valamiben nagyon elmerültek. Quentin ujjai között egy elmosódott ezüst csillanás jelezte az érmét. A lány egy pillanatig tétovázott, majd letette a tálcáját a hozzá legközelebb eső üres helyre - Quentinnel szemben.
	- Nem, nem, nem! Ez nem volt ilyen egyszerű – nevetett Quentin. – A nagynéném nagyon szerette azt a kacsát, és este az etetésnél feltűnt neki, hogy hiányzik. Még meg is kérdezte tőlem, hogy nem láttam-e, mire én bepánikoltam és vacsora után rohantam a szobámba. Előhúztam az ágy alól a kacsa tetemét, fogtam, és kiszedtem a belsőségeit a vágáson keresztül. Aztán felvágtam a paplanomat, kitömtem a kacsát tollal, és kivittem az udvarra a többi közé. A nagynéném csak reggel vette észre, hogy a kedvencét valaki az éjjel kitömte, de annyira megijedt, hogy eszébe sem jutott leszidni.
	Zai hangosan felnevetett, és Liana is szélesen mosolygott. Quentin lágy félmosollyal az arcán tovább pörgette az érmét.
	- A srác sok gyerek között élhetett valamikor – súgta oda Lalának a mellette ülő fiú. Norbert, idézte fel a nevét Lala homlokráncolva. – Kisebbségi komplexusa van, vagy nem fogadja el önmagát, vagy valami ilyesmi. Különleges, lágy hangzású neve lehet és... ideges? Nem, inkább izgatottnak tűnik.
	- A neve Quentin – mosolyodott el Lala. – Mellesleg Lala vagyok. Te vagy a mentalista-srác, ugye?
	Norbert meglepetten nevetett fel. – Így is mondhatjuk – mondta, majd figyelme ismét a szemben ülők felé fordult.
	- Mikor kerültél el onnan? – kérdezte éppen kissé elkomolyodva Zai.
	- Nagyjából a kacsa után egy évvel. Nyolc-kilenc éves lehettem. A farm teljesen csődbe ment, a nagynénéméknek meg csak plusz teher lettem volna. Nem tudtak mit kezdeni velem, nem volt miből eltartaniuk. Szóval beraktak egy ilyen intézetbe, tudod, olyan árvaház-féleségbe, mogorva konyhásnénikkel és még mogorvább nevelőkkel.
	Norbert oldalról vetett egy pillantást Lalára. Mintha azt mondaná, ugye megmondtam, hogy nem volt magányos gyerekkora? A lány elismerően, bár kissé rosszallóan nézett vissza rá, majd a tányérja felé fordult. Azon bizonytalan eredetű virsli és főtt krumpli hevert. Ha már bűvészek, legalább nézhetne ki jobban, gondolta a lány, majd tétovázva beledöfte a villáját a virslibe.
	- Sosem voltál még éhes, mi?
	Lala felnézett. Quentin mosolyogva vonta fel a szemöldökét. Az ő tányérja már üres volt.
	- Nem, nem nagyon – bizonytalanodott el a lány. – Kéred? – intett a virsli felé.
	Quentin elhúzta a száját, és megrázta a fejét. – Azért ennyire én sem éheztem... Vega vagy, vagy csak ez nem oké?
	- Mindkettő – vágott egy grimaszt Lala.
	- Hát, ha te nem kéred, én eltűntetem – vont vállat mellette Norbert, és egy elegáns mozdulattal átseperte a virslit a lány tányérjáról a sajátjára.

	- Meg tudsz tanítani rá? – kérdezte Lala Norbertet az ebédlőből kifelé menet.
	- A húsevésre? – vigyorgott rá Norbert.
	- Nem, te ütődött – bökte oldalba a lány. – A mentalizmusra.
      Norbert elkomorodott. – Ugye tudod, hogy versenytársak vagyunk? Nem kéne ilyeneket kérned.
	- Én nem versenyezni jöttem – fújt egyet Lala. – Én tanulni akarok. És mégis miért ne taníthatnál?
	- Te nem akarsz nyerni? Nem akarsz majd a tanítványa lenni? Úgy jöttél ide, hogy majd kiszállsz? Azt hiszed, ez csak egy játék?
	- Igen. Én úgy jöttem ide – szorította össze az állkapcsát Lala. Makacsan meredt a fiúra, mintegy méregetve őt.
	Norbert egy darabig mereven visszabámult rá, de végül megadóan sóhajtott egyet. – Oké. Oké, megpróbálhatom, de nem mindenkiben van hozzá elég. Ne számíts sikerre.
	Azzal merev, egyenes háttal, fejét csóválva otthagyta a lányt. Lala mély levegőt vett, egy pillanatra lehunyta a szemét, majd utána kiáltott.
	- Norbert! – A fiú pár lépés után megállt, és kissé hátrafordult. – Csak annyi, hogy köszönöm. Tényleg.
	Norbert biccentett egyet, majd tovább indult. Pár lépés után azonban ismét megtorpant. – Norbe – mondta. – Hívj csak Norbénak.
	Norbe, motyogta a lány. Norbe. Még ha Norb lenne, de nem. Ő Norbe. Mekkora pojáca! Nincs mindenkiben elég... elég mi, hm? Elég önteltség? Kissé keserűen elnevette magát. Mekkora baromság! De legalább egy igazi mentalistától tanulhat, és a srác elég jónak tűnt.
	Ezen töprengve ért ki az udvarra, ahol már gyülekeztek a diákok a körbevezetésre. A Szemfényvesztő segédje azt mondta, az épület tele van csapdákkal, beépített kellékekkel és időzített szerkezetekkel – ez persze mindenkit érdekelni kezdett.
	- Gyertek, gyertek csak közelebb! Mindenki itt van? Hm? Ketten még hiányoznak, ők nem jönnek?
	Két alak tűnt fel az udvar túlsó végében. Nem siettek, láthatóan elmerülten beszélgettek. Az egyikük aztán hirtelen felkapta a fejét, és megpillantotta a némán várakozó társaságot. Idegesen bökte oldalba a másikat, mire az kissé megszaporázta lépteit. Mire odaértek, minden tekintet őket leste. 
      - Á, gyertek, gyertek, már éppen lemondtunk a társaságotokról – Quentin és Zai feltűnés nélkül igyekeztek beleolvadni a környezetükbe, legyen az téglafal vagy aszfalt – több-kevesebb sikerrel.
	- Ez kínos volt – jegyezte meg halkan Zai. – Én mondtam, hogy igyekezni kéne.
	Quentin csak megrázta a fejét, és finoman meglökte a vállával Zait.
	- Nos, ha itt van mindenki, akkor indulás, indulás, gyertek, ne maradjatok le! Zai, Quentin, gyertek egy percre!
	A két fiú óvatosan a bűvész mellé lépett. Szájukat összepréselték, fejüket lehajtották, igyekeztek minél kisebbnek tűnni.
	- Ne haragudjon, hogy késtünk, nem fordul elő... – kezdte Zai.
	- Nem, nem, nem – vágott a szavába a bűvész. – Nem mentegetőzést akarok hallani. Merre jártatok?
	- Gyakoroltunk – felelte Quentin, de a hangja kissé megremegett. A bűvész gyanakvóan nézett rájuk.
	- Csak gyakoroltunk, uram – mosolyodott el valamivel magabiztosabban Zai. – Mi mást tehettünk volna?
	A bűvész egy darabig hallgatott, mintha rengeteg rosszabbnál rosszabb ötlete lenne, miket csinálhatott volna a két tanítvány, de végül egy legyintéssel elengedte őket.
	- Többet meg ne lássam, hogy késtek! – mondta, de maga sem gondolta komolyan.
	A két fiú lehajtott fejjel kullogott odébb, de nem tartott sokáig a hallgatásuk. Hamarosan elindult a csapat, és ők vigyorogva feledkeztek bele a beépített bűvészkellékekbe és az anekdotákba. Egy-egy sztorira mások is csatlakoztak, eleinte csak Larot meg Liana, később olyanok is, akiknek csak az arcát ismerték.	
	- Anubis – nyújtotta a kezét az egyik srác.
	- Én Rá vagyok, ő meg Hathor – mutatott Zaira Quentin.
	- Menj már – bökte oldalba Zai a fiút. – Zai vagyok, a vicces kedvű barátom meg Quentin. Ne haragudj rá, nem akart megbántani.
	- Dehogy – mondta a srác. – Ez oké. A szüleim nem gondolták nagyon át ezt a névválasztás-dolgot.
	- Jó név egy bűvésznek – mosolyodott el Zai, majd ismét oldalba bökte a kedvetlenül álldogáló Quentint.
	- Ja, igen – motyogta a fiú, majd visszasüllyedt a hallgatásába. Egy darabig kínos csöndben álldogáltak, várták, hogy a többiek otthagyják a ház térképét. Mi olyan érdekes azon a térképen, gondolta Quentin. Egy csapásra eltűnt jókedve; nem elég, hogy kínosan elkéstek, de most a nyakukon ragadt ez az egyiptomi isten is, és Zai máris lehurrogta.
	- És téged nem érdekel a térkép? – kérdezte bizonytalanul Zai
	- Ezt én is kérdezhetném tőletek – mosolyodott el a srác. – Nekem... egyszerűen nincs rá szükségem. Van olyan jó memóriám meg tájékozódási képességem, hogy ha most bejárjuk, akkor többet ne tévedjek el. És ti milyen indokkal maradtok ki onnét?
	Zai Quentinre nézett, de ő elmélyülten tanulmányozta a padló mintáját. Zai sóhajtott, majd válaszolt. – Mi már elég jól bejártuk az épületet.
	- Korábbról is ismeritek egymást?
	- Nem – hunyorgott szórakozottan Zai. – Adamet ismertem régebbről – az indiai srác a zsonglőrlabdákkal -, de Quentinnel csak most találkoztam.
	- Aha – mondta Anubis, és ennyiben maradtak. Quentin továbbra is a padlót vizsgálta, és Zai is komoly késztetést érzett, hogy kövesse példáját. Fejében röpködtek a témák és mesélni való kalandok, de egyik sem tűnt megfelelőnek. Úgyhogy maradt a csend. Anubis egy ideig zavartan toporgott, érezte, hogy a másik kettőnek lenne mit beszélnie, kissé harmadik keréknek látta magát, már nem először az utóbbi pár napban. Végül úgy döntött, megnézi a térképet – bármi jobbnak tűnt a kínos csöndnél.
	Két lépés után egy erős kezet érzett a csuklóján. Meglepetten nézett fel, éppen abban a pillanatban, amikor a kéz hátrarántotta, így elveszítette az egyensúlyát és Quentinre zuhant. Quentin esés közben eleresztette a srác kezét, de így sem tudott kitérni előle – egymásba bogozódva terültek el.
	Quentin egy pillanatra lehunyta a szemét. Anubis az előbb nem tűnt nehéznek, de most minden dekáját érezte. Mikor kinyitotta a szemét, Zai mérges arcába meredt.
	- Quentin? – kérdezte Zai vészjóslóan. Igyekezett elkerülni a fiú pillantását, félt, hogy az arany karikák láttán elszállna a haragja. – Ez mégis mire volt jó?
	Quentin halkan kifújta a levegőt. – Beépített verem... vagy annak tűnik. – Zai értetlenül meredt rá. – A... a padló alatt – szabadította ki a karját Anubis alól, és a parketták felé mutatott.
	Anubis feltápászkodott, és arra a pontra meredt.
	- Ez egy csapóajtó. Ami kifelé nyílik. De azért köszönöm, hogy megmentettél – vetette oda hidegen. Quentin nyelt egyet, majd még egyet, mert a csomó a torkában maradandónak bizonyult.
	- Izé... – kezdte. – Én... sajnálom. Nem... nem igazán értek ezekhez. Én... én tényleg azt hittem... bocsánat.
	- Semmi gond – bámult rá ugyanolyan hidegen Anubis, mint előtte. – Szerencsére én értek ezekhez – kacsintott immár sokkal melegebben Zaira.
	Zai egy darabig még Quentinre meredt, majd Anubis felé fordult.
	- Van valaki a családodban esetleg, aki ilyesmivel foglalkozik? – kérdezte.
	-  Apám órásmester – nevetett a fiúra Anubis, majd barátságosan átvetette a karját a vállán. – Az számít?
	Beszélgetve odébb sétáltak, és lassan a többiek is követték őket. Quentin a földön maradt. A távolodó csapat után nézett, látta, hogy a bűvész nagyban magyaráz valamit, széles mozdulatokkal mutogat. Tudta, hogy ott kéne lennie, figyelnie, megjegyeznie a ház csapdáit és trükkjeit, mert bármikor hasznára válhatnak. Tudta, hogy a többiek mellett a helye – Zai mellett. De csak ült a földön, és nem érzett magában annyi erőt se, hogy elkússzon a falig.
	Csüggedten meredt egy pontra a padlón. Egy apró kallantyúra. Hogy nem vettem észre előbb?, kérdezte magától. Persze, hiszen mással törődtem. Mert azt néztem, ahogyan ránevet az egyiptomira. – Ó, fogd már be! – torkollta le magát hangosan.
- Quentin? Miért maradtál itt?
      A padló halkan, tapintatosan megnyikordult a közeledő léptektől, mintha nem akarná elárulni az érkezőt.
      - Nem tudom, Zai.
      Zai óvatosan letelepedett Quentin mellé. – Gyere – mormolta, és a derekánál fogva hátrahúzta a fiút a falig. Csöndben a hideg téglának vetették a hátukat, és együtt lélegeztek. Egy idő után Quentin finoman Zainak dőlt, ő pedig lazán átkarolta a vállát.
      Zai mélyet lélegzett. Érezte, ahogyan Quentin mellkasa emelkedik és süllyed az övének simulva, érezte Quentin szívének ritmusát és izmainak minden apró megfeszülését. Nem kérdezett semmit, mert nem volt mit.
      - Sajnálom – szólalt meg hirtelen Quentin. Már egy ideje hallgattak.
      - Mit? – kérdezte Zai. Mellkasában a sajátja mellett érezte a másik fiú hangjának rezgését.	- Mindent – rövidke csönd. – Hogy lemaradsz a körbevezetésről. Meg Anubist. Biztos rendes srác amúgy.
      Zai halványan elmosolyodott. – A körbevezetést sajnálom a legkevésbé. Azt hiszem, megtaláltam a tökéletes helyet, és amúgy sem lenne semmi poén abban, ha tudnám az összes csapda helyét. – Egy pillanatra elhallgatott. – Végül is ezért jöttem ide.
	Quentin csöndben figyelt. Nem látta Zai arcát, de ha látta volna, se érzékeli élesebben, hogy a fiú messze jár. Még mindig mosolygott, de a mosoly már sokkal szomorúbbnak tűnt.
      - Miért? – kérdezte Quentin halkan.
      - Talán hogy bizonyítsak. – Hallgattak egy sort. Végül Quentin finoman lerázta válláról Zai kezét, és a barátja szemébe nézett.
      - Apámnak – felelt Zai lehajtott fejjel a ki nem mondott kérdésre. – Meg talán egy kicsit magamnak is.
      - Azt hittem, apád támogatott. Hogy ő intézte el neked, hogy találkozhass a Szemfényvesztővel.
      - Így is volt. Miután anyám hónapokig könyörgött neki. Tudod, apám szerint a bűvészet nem lehet több, mint hobbi. Hallani sem akar róla, hogy ebből éljek, vagy akár csak több időt töltsek vele a feltétlen szükségesnél. Én… nagyon sokáig hittem neki. Azt hittem, ő mindent elért, amit csak lehetett, és most tökéletes élete van. Aztán megtaláltam az altatóit. Egy egész polc tele van velük, és így sem tud aludni. Azt hiszem, a lehető legmesszebb van a tökéletestől.
      Ismét csend telepedett rájuk. Elmerültek a pillanatban, a furcsa, szemkontaktus nélküli vallomásban. Aztán Quentin halkan, engesztelőn megkérdezte:
      - Szóval hogy is volt azzal a tökéletes hellyel?

      A lámpa fénye megremegett a fürdőszoba tükre fölött. Érintkezési hibás, gondolta Liana. Vagy valami egészen más. Összefogta és kontyba csavarta hosszú, mézszőke haját, majd egy hullámcsattal ügyesen rögzítette. Finoman elnyomott egy ásítást és a fogkeféje után nyúlt.
      - Bejöhetek? – kérdezte valaki mögötte. Liana hirtelen hátperdült, és Lalát pillantotta meg az ajtóban, feltartott fogkefével.
      - Persze, gyere – intett Liana kissé bizonytalanul befelé.
      Lala finoman belibbent – szinte betáncolt – a jókora fürdőszobába. A fehér csempével borított fal mellett mosdókagylók sorakoztak, fölöttük tükrök. A másik oldalt zuhanyzókabinok és kádak váltogatták egymást, bár Lalának ötlete sem volt, ki szeretne ennyire nyilvánosan fürdeni. A zuhanyzóknak legalább elmosott, tejszerű üvegajtajuk volt, ha más nem is.
      Valamit mintha elfelejtettem volna, gondolta Lala. - Igazán csinálhattak volna külön mosdót a lányoknak is – jegyezte meg mellékesen.
      - Amennyi lány jár itt… – vonta meg a vállát Liana. – Van egy olyan érzésem, hogy mi vagyunk itt az első női lények mióta megépült a hely.
      - Kihagytad a konyhásokat – mosolyodott el Lala. De mi maradt ki?, gondolta. – Azt hiszem, ott legalább ketten nők, már a levesben talált hajszálakat elnézve.
      - Nem, szerintem azok csak hosszú hajú férfiak. – Liana összevonta szemöldökét. – De nem számoltunk a Szemfényvesztő esetleges háremével.
      Lala felnevetett. – Ó, nem hinném, hogy olyan hatalmas háreme volna. Még mi sem találkozhattunk vele, nem tűnik túl barátkozós alaknak.
	Liana egy félmosoly kíséretében megvonta a vállát. – Azért a bűvészek elég szexik egy-egy háremhez.
	- Ó, tényleg? – szólalt meg mögöttük egy mély, érdes hang. Oh, igen, az ajtó… Az ajtóban egy magas, sötét hajú srác állt, széles válla szinte teljesen kitöltötte a keretet. – Már értem, miért vagytok itt.
	Lala és Liana jelentőségteljesen egymásra néztek. Arcukon ugyanaz a kifejezés ült – elnézést? Teljes összhangban fordultak az újonnan érkező felé.
      - Szerintem nem vagyunk elegen egy háremhez – jegyezte meg kissé csípősen, mégis könnyedén Lala.
      - Nem gond – kacsintott a srác. – Egy próbát megér. Végül is, ha már itt vagytok.
      - Ha már itt vagyunk? – kérdezte Liana jóval élesebben. – Szóval szerinted nincs jobb dolgunk itt, mint titeket szórakoztatni?
	A srác szemöldöke felszaladt a homlokán, de nem hátrált meg. Kicsit még jobban kihúzta magát, válla már szinte az ajtófélfát súrolta.
	- Nyilván van jobb dolgotok. Komoly felelősség lehet, ha valakit szétfűrészelnek, biztos sokáig tart megtanulni. Ó, és persze a ruhák kiválasztásáról sem szabad elfeledkeznem, mennyire legyen szűk, hol feszüljön... Rémálom lehet.
	- Troye? Mit csinálsz még mindig itt? – bukkant fel egy szőke bozontos fej Troye hóna alatt.  Egy alacsony, vékony srác tolta félre Troye-t és lépett be a fürdőszobába. Szalmaszőke fürtjei a négy égtáj felé meredeztek, felső metszőfogai kicsit csálén álltak.
	- Ó, hello.
	- Szia.
	- Izé, szia.
	- Öhm, aha. Izé, fogat mosni jöttem.
	- Ja.
	- …
	- Ha gondolod… szóval gyere.
	- Aha. Kösz. Amúgy Benny vagyok.
	- Aha, király.
	- Oké.
	- …
- Szóval miről is volt szó az előbb?
	Liana elhúzta a száját. Nem igazán akaródzott neki visszatérni az előző témához, de minden jobbnak tűnt, mint ez a csönd.
	- A nők szerepét vitattuk bizonyos helyzetekben, adott társadalmi nézőpontokból – válaszolt Liana diplomatikusan.
	- Mintha azon annyi mindent kellene vitatni – jegyezte meg félhangosan Troye.
	- Társadalmi nézőpontok? – visszhangozta ugyanakkor a szőke srác.
	- Ezé a baromé – intett fejével Troye felé Lala –, meg a miénk. Némileg eltérő véleményen vagyunk.
	- Menj már! – kapta fel a fejét Troye. - Csak azt mondom, amire itt mindenki gondol. Nem vagytok ide valók, maximum asszisztensnek lesztek jók. Ne mondjátok, hogy komolyan gondoltátok a bűvész-karriert? Az férfimunka. – Troye vállat vont, mintha csak sajnálkozna.
	Lala szemében dühös fény villant.
	- Igen? És ha én… - kezdte Liana, de Lala beléfojtotta a szót: - Csak figyelj! – Felemelte a kezét, az érintkezési hibás villanykörtéhez nyúlt, és kissé megcsavarta. Egy csattanás hallatszott, majd sötét lett. Lala lassan elmosolyodott, és visszacsavarta a körtét – Troye nem volt sehol. Kiáltás hallatszott a lábuk alól.

	- Tíz, tizenegy. Valaki hiányzik – súgta Zai fülébe Quentin. 
	- Állítólag az egyik srác eltűnt – suttogta vissza Zai. – Persze, senki nem tud semmit, de Lala eltette láb alól, és most a szelleme a harmadikon a klasszicista szárnyban kísért.
	- Pont a klasszicistában – motyogta Quentin.
	- Menj már – bökte oldalba Zai. – Nem is szereted a klasszicistát.
	- Csak azt mondtam, hogy nem értem a random görög oszlopokat a termek előtt. Meg a termekben. Meg kívül. Meg…
	- Oké, értettem – vigyorodott el Zai. – A romantikus sokkal menőbb.
	- Ja. A gótikus is – Quentin ferde vigyorra húzta száját. – És mi most melyik részbe megyünk?
	Zai titokzatosan elmosolyodott: - Majd meglátod. És ne kiabálj, mert ha a Szemfényvesztő felébred, az enyhén szólva kínos lesz.
	- Ezt a többieknek is mondd – motyogta Quentin, de valóban lehalkította a hangját. Mögöttük Lala hangosan felnevetett.
	- Cssst! – fordult hátra egy emberként Quentin és Zai. Lala bocsánatkérőn rájuk pillantott, de továbbra sem hagyta abba a nevetést.
	- Lala! – könyökölte oldalba Liana. – Csönd már! – mondta, de ő is vigyorgott.
	- Ejnye, Lala – vonta fel a szemöldökét Benny. – Hát szabad ilyet?
	De Lala nem tudott válaszolni – csak levegő után kapkodva rázta a fejét. Mikor egy kicsit sikerült levegőhöz jutnia, Quentinékhez fordult.
	- Ne haragudjatok. Tulajdonképpen hová is megyünk?
	Quentin megvonta a vállát, Zai pedig csak annyit mondott: Majd meglátod. Egy darabig csöndben lépkedtek egymás mellett, majd Benny megszólalt.
	- Nem is tudtam, hogy egy épület is lehet ennyire kusza, mint én.
	- Mint te? - fordult hátra ismét Zai.
	- Anyám spanyol, apám félig ausztráliai, félig fülöp-szigeteki, de anyám nagymamája angol, a másik oldali nagypapája pedig brazil. Szerintem én még ezt az épületet is lealázom a szimpla négy stílusával.
	Lala halványan elmosolyodott. Lehet, hogy ő nem rendelkezik ilyen széles skálával ősök terén, de az öccsei Dél-Afrikában vannak, anyukája Izlandon, apja pedig Új-Guineában. Bonyolultság terén talán ő sem marad le. Féloldalasan Lianára pillantott. Hosszú szőke haja szinte teljesen eltakarta arcát, mégis látszott, hogy valami nyomasztja.
	Kissé lemaradt, és Lianába karolt. Pár lépés után már az egész társaság előttük járt, de tisztán hallatszott, ahogyan Zai és Benny komoly vitába merülnek a Fülöp-szigetekről.
	- És te? - kérdezte halkan Lianát. - Te hova tartozol?
	- Ide - felelte Liana halkan.
	- A városba?
	- Nem. Ide - mutatott a padlóra Liana. - Nem innen jöttem, és a szüleim is sok helyen éltek, mielőtt a környékre költöztek volna. De ide tartozom, mert ide kell tartoznom.
	- Apukád miatt? - kérdezte lágyan Lala.
	- Nem csak. Ez... - lehajtotta a fejét. - Ez a legjobb nekem. Jó vagyok benne. - Pár aprót bólintott, mintha önmagát akarná meggyőzni. - És tanulok is. Fontos nekem.
	Pár lépés erejéig hallgattak.
	- Talán mégis főképp miatta.
	Lala szomorúan elmosolyodott, és csöndben maradt.
	- Mindig mutatott nekem varázslatokat. És én mindig elhittem őket. Talán ma is elhinném.
	- Mikor... mikor veszítetted el?
	- Nyolc éve. Egy... egy baleset volt. Bűvész... bűvészbaleset. Felakasztotta magát. És... ott maradt.
	- Css - mormolta Lala, és átkarolta Liana vállát. - Tudod, milyenek a bűvészek. Az előadásért bármit. Te is éjszakákat tanulsz át, csak hogy bűvész lehess. Hogy a legnagyobb bűvész lehess. Gondolod, hogy megbánta?
	- Nem - ismerte be Liana. - De hát...
	- Liana - szólította halkan Lala. Elhallgattak. Majd Liana hirtelen megszólalt: - Ha választhatna... szerintem újra megtenné. Hatalmas sikere volt.

	- Bocs, haver, nem láttalak - mentegetőzött Adam a sötétben, mikor belerohant az előtte haladóba. Az lassan hátrafordult, és felvonta fél szemöldökét. Karján fekete vonalak kígyóztak, egyik csuklóján szegecses bőrpánt, másikon vörös kendő volt. Fekete haja a végén élénkvörösbe ment át, és ezerfelé meredezett. - Bocsi, te amúgy ki vagy? - nézett fel rá Adam.
	- Kay. - jelentette ki a másik. - És nem gáz. De felfalatlak a pitbullommal, ha még egyszer hozzám érsz - mutatott le a lábánál álldogáló kölyökkutyára. Adam rémülten nézett le, majd meglepetten - és jócskán megkönnyebbülten - felnevetett. Lehajolt, és finoman megvakargatta a németjuhász füle tövét. 
	- Hogy hívják? - kérdezte.
	- Sete. De könnyen megsértődik, ha viccelődsz a nevével.
	- Eszembe se jutna - vigyorodott el Adam. - Hogy hoztad be? Nekem az aranyhörcsögömet se engedték.
	- Ezt hívják tudásnak, szívem - kacsintott Kay. - Igazából nem is a behozatallal volt a gond, de valamiből etetni is kell, és kifejezetten szívás minden nap kétszer repetát kérni a konyhásoktól.
	- Kétszer? - szólalt meg mögülük egy hang. - Olyan kicsi, azt hinném, elég neki egy adag is - jegyezte meg Larot.
	- A második nekem kell - húzta fel a másik szemöldökét is Kay. Larot hangosan felnevetett.
	- Már vágom, miért nőttél ekkorára. De mitől vörös a hajad, hm? És hogyhogy csak a vége?
	- Látod, ezt pedig festéknek nevezzük.
	- Azér' ezt még én is kitaláltam. De minek fested be?
	- Stílus, önkifejezés, extrém hajlamok kiélése... Nem tudom. De ha nem tetszik...
	- Állati király - vágott közbe Larot. Kay halványan elmosolyodott - hivatalosan barátok lettek.
	Lassan befordultak egy sarkon, majd felmentek egy keskeny lépcsőn. Aztán átmentek egy szűk folyosón, majd le a következő lépcsőn, most mélyebbre, mint valaha és átvágtak egy apró aulán, majd felmásztak egy rövidke létrán, és már ott is voltak. A folyosó túloldaláról széles üvegajtó nyílt egy belső kertre.
	Zai Quntinre mosolygott, akit teljesen elvarázsolt a kert. Nem volt ott igazából semmi különös. Nagyjából a közepén egy hatalmas tölgy magasodott, két sarkában apró bozótos állt, és valahol félúton a tölgy és a házfal között egy tűzrakóhely terpeszkedett pár fapad társaságában. Semmi különleges. Semmi, amitől a hely több, vagy más lenne. Kivéve talán, hogy nem nyíltak rá ablakok.
	- Tökéletes - mondta Quentin. Körbe a falakon apró vakablakok meredtek a semmibe, és Quentin visszameredt rájuk. Zsebéből óvatosan előhalászta az ötvenest, és szórakozottan pörgetni kezdte. Zaira nézett, meg a többiekre, akik lassan beérték őket, és a világ hirtelen nem is tűnt olyan rossz helynek. Aztán Anubis megszólalt.
	- Szóval ez az a hely? Tényleg elég király. Ó, és nincsenek ablakok sem! Akkor itt bármit lehet csinálni, ha? - kacsintott Zaira és Bennyre. Ők csöndben ránéztek, kissé elmosolyodtak, majd folytatták vitájukat a Galápagos-szigetek keletkezéséről és a Geochelone Nigráról, aki a monda szerint a hátán hordozta a szigeteket.
	Hamarosan Zai és Benny is elhallgatott, és csak csöndben nézték az udvart. - Pici - jegyezte meg félhangosan Lala. - Imádnivalóan pici.
	- Ezt rám is mondhatnád - fordult hátra hozzá Benny, de ő sem emelte meg a hangját.
	- Gyújthatnánk esetleg tüzet - vetette fel Kay, és már halászta is elő a zsebéből a gyufásdobozt. Halványan ráfújt, mire az felizzott a kezében.
	- Ezt a trükköt ismerem - vigyorodott el Quentin. - Ez a tűzköpés ellentéte, nem?
	A kérdés megtörte a békés csendet, és a fiatal bűvészek mozogni kezdtek. A tűzrakóhelyhez sereglettek, majd bejárták az udvart, letelepedtek a padokra, a puha fűben kószáltak és a csillagokat nézték. Liana legalábbis a csillagokat nézte. De mikor majdnem hasraesett egy véletlen faágban, inkább az udvar szélére sétált és leült a vörös levelek közé. Hátát a hideg falnak vetette, térdeit felhúzta, de nem fázott. A fiúk sziluettjét figyelte a tűz körül, ahogyan trükköket mutattak egymásnak és a tűzbe nyúlkáltak. Idióták, gondolta, és elöntötte a melegség. Tulajdonképpen ők is olyanok voltak, mint ő. Idióta bűvészek.
	- Kit nézel? - telepedett le mellé Lala.
	- Senkit - felelte, és szórakozottan elmosolyodott.
	- Hiszen nem vagyok ott, hogy nézhess - csatlakozott hozzájuk Benny. - Izé, nem zavarok? - kérdezte. - A mosdóban átéltek után nagyobb biztonságban érzem magam, ha közvetlenül mellettetek vagyok. Távolról ijesztőnek és hatalmasnak tűntök.
	A lányok egy emberként mosolyodtak el.
	- Szóval te nem a messziről figyelős típus vagy, mint egyesek? - bökte oldalba Lala Lianát.
	- Nem néztem senkit! - védekezett Liana. - Amúgy sem ismerném fel őket, semmi nem látszik belőlük.
	- Ó dehogyisnem - kezdte Benny, már csak azért is, hogy elterelje a témát magáról. - Az a nagy magas például egyértelműen Kay.
	- Igen, a kicsit kisebb, aki a szélen ül meg George - folytatta Lala. - És ott ketten középen Zai és Quentin, meg tőlük jobbra, aki kicsit távolabb ül, és szélesebbek a vállai, ő Anubis.
	- Kay mellett azok szerintem Larot és Adam, de innen nem látszik, melyik-melyik. Talán az alacsonyabb lehet Adam a felfésült hajával. Reggel konkrétan több ideig állítgatta, mint én - csóválta a fejét Benny vigyorogva.
	- Az a nagydarab meg, aki olyan láthatóan kényelmetlenül érzi magát, ő Norbe - fejezte be Lala, figyelmen kívül hagyva Benny megjegyzését. - Szóval van kit nézni - kacsintott.
	- És te kit nézel? - kérdezte szórakozottan Liana.
	- Mindegyiküket - nevetett fel Lala.
	- Ah, én egyértelműen Zait nézném - sóhajtott fel drámaian Benny, és felhúzta a térdét. - Kár, hogy nem az esetem, pedig biztos tök cukik lennénk együtt. Sétálgatnánk a folyóparton, leülnénk a hídon, néznénk a Holdat, én fáznék, ő odaadná a kabátját és ő fázna... Basszus, ha lány lennék!
	- Nem is magaddal randiznál először? - kérdezte Lala csipkelődve.
	- Dehogyis... magamat csak távolról imádnám.
	Liana elvigyorodott, ahogyan elképzelte Bennyt lányként. Biztos mindig ide-oda csapongana és csupa seb lenne a térde, és mindig le lenne szaladva a szem a harisnyáján, és valaki másnak a pulcsija lenne rajta, de egészen biztosan elbűvölő lenne még így is. Én sosem tudnék ilyen lenni, gondolta. A tábortűz mellett valami hirtelen szikrázni kezdett, majd füst gomolyodott fel a fűszálak közül.
	- Úristen, ezek nélkülem akarnak petárdázni! - pattant fel Benny, majd egy "Héeznemér, várjatok már meg!" felkiáltással elrohant. Alacsony, kócos sziluettje csatlakozott a többiekéhez.
	- Nem is tudsz annyifelé nézni - fordította oldalra a fejét Liana, és Lala szemébe nézett.
	- Te sem tudsz sehová se - válaszolt a lány. Kissé megigazította a kalapját, és felsóhajtott. - De hát annyian vannak, akiket még nem is ismerek!
	- Gondolod, a végére mindenkit megismersz majd? - kérdezte Liana.
	- Hát persze! Csak húzzák ki addig valahogy.
	- Magad miatt nem aggódsz?
	Lala egy pillanatra elgondolkodott. - Nem, nem igazán - felelte. - Teljesen felesleges lenne.
	Egy darabig csöndben nézték, ahogy a fiúk a petárdákat állítgatták és a ködöt próbálták eloszlatni több-kevesebb sikerrel. A nevetésük és hangos vitázásuk hangja visszhangzott az udvar falai közt. Nem úgy tűntek, mint akik aggódnának, hogy észreveszik őket - itt láthatatlanok és hallhatatlanok voltak.
	- Talán egy kicsit Quentint - jegyezte meg Liana halkan. - Talán egy kicsit őt néztem.
	Lala finoman összevonta a szemöldökét. - Azt hittem, ő nem...
	- Nem micsoda? - kérdezte Liana.
	- Felejtsd el. Félek, hogy tévedek. De mintha arra utalt volna... ki tudja.
	Liana felhúzott szemöldökkel és félredöntött fejjel meredt rá. - Nem micsoda? - kérdezte ismét, ezúttal kissé nyomatékosabban.
	- Hogy nem a mi kapunkra játszik. De mondom, hogy nem biztos! - tette hozzá sietve Lala.
	Ebben a pillanatban süvítő hang hallatszott - fellőtték az első petárdát. Liana felkapta a fejét és a négy fal közt bekukucskáló égboltra nézett. A csillagok előtt ezernyi új csillag gyúlt és szikrázott a sötétben.
	- Gyere, menjünk mi is - ugrott talpra Lala, és Lianát is maga után húzva a többiekhez futott.
	A következő tűzijáték váltogatta a színeit, az azutániak pedig egy cilindert rajzoltak ki, a hozzá tartozó nyúllal. Aztán spirálok és escher-lépcsők váltották egymást, meg kártyák és mozgó varázspálcák.
	- Egészen bevilágítják a kertet - suttogta Quentin Zai fülébe. Ő elmosolyodott, majd finoman meglökte Quentin vállát: - Most figyelj! - mondta.
	Az égen egy ezüstös érme tűnt fel, majd egy kéz nyúlt felé, és elmosta. Quentin az ajkába harapott, és a zsebébe nyúlt az ötvenesért.
	- Na? - nézett rá várakozva Zai. - Kay-el dobtuk össze - az a srác nagyon ért ezekhez -, de az ötlet az enyém volt.
	- Köszönöm. - Quentin visszacsúsztatta az ötvenest a zsebébe, és szorosan átölelte Zait. Egy hosszú pillanatig így maradtak. Nem tudhatta, mennyit jelentett ez neki. Zai meglepetten nevetett fel, és kibontakozott az ölelésből.
	- Eddig is ölelkeztünk?

	Lassan hidegebbre fordult a tél. A bűvészek egyre többet tanultak és egyre kevesebbet aludtak a hideg előadótermekben. Az alacsonyabb rendű szemfényvesztők folyamatosan feladatokkal látták el őket és lassan közeledtek az első vizsgák is.
	A padlásszoba azonban egyre inkább megtelt élettel. Most már nem csak Liana tanult éjszakába nyúlóan, hanem gyakorlatilag mindenki. Nem is lett volna esélyük aludni a folyamatos motyogás és káromkodás miatt.
	- Nem megy! Ez egyszerűen nem létezik! - kiáltott fel Zai. - Minden más oké. Kötök én neki csomót, előhúzok bármit abból a rohadt cilinderből, de olyan nincs, hogy én elkapjam ezeket a labdákat.
	- Nyugi - nyújtotta át Quentin vigyorogva a zsonglőrlabdákat. Ismét. - Próbáld meg elképzelni, hogy a labdák csak forognak. Neked annyi a feladatod, hogy fenntartsd ezt a forgást. Csak továbbítod őket.
	- Neked könnyű az érmés kezeiddel - morogta Zai, de elvette a labdákat. Hangosan számolva a levegőbe dobta őket, szemöldökeit összevonta a koncentrálásban, de mégse. A labdák szánalmasan gyorsan leestek.
	- Zai, inkább csináld először kevesebbel! - kiáltott oda a szoba másik végéből Adam.
	- Még kevesebbel? - sóhajtott gondterhelten Zai, de végül lerakott még egy labdát, és újra próbálkozott.
	- Quentin, segítesz? - kérdezte egy asztalnyi kártya mellől Benny. Lassan egy fél órája meredt rájuk.
	- Aha - szólt vissza Quentin. - Boldogulsz? - nézett Zaira, aki szinte ki sem látszott a szanaszét pattogó labdák közül.
	- Menj már - nyögte Zai. - Király vagyok, megy ez nekem.
	- Legfeljebb jumbó. - vigyorgott rá Quentin. Ő csak megrázta a fejét, és ismét összeszedte a labdákat, Quentin pedig átsétált Benny asztalához.
	- Mit próbálsz? - kérdezte.
	- Új trükköket. De nem akarnak működni. Figyelj! - Egy paklit pörgetett át Quentin előtt. - Na, melyik kártyára emlékszel?
	- Treff nyolc - vágta rá Quentin.
	- Ugye? A pikk hétre kéne. De eddig mindenki mást mondott - sóhajtott gondterhelten Benny.
	- Hajtogasd meg egy kicsit. Csak gyűrögesd, ne hajtsd be látványosan. Úgy elvileg működnie kell. Mit akarsz utána?
	- Á, valami látványosat. Talán megkérem Kayt, hogy rakjon össze egy olyan petárdát, ami kirajzolja az égre a pikk hetet. Vagy lefizetek egy házmestert, és ő kiteszi az ablakba a kártyát. Mit tudom én. De az a kisebbik része.
	- Ah, jó hogy mondod Kayt, el kéne kérnem tőle pár tervrajzot a petárdákhoz.
	- Quentin!! Nézd! - kiáltott fel Zai. A kezében négy labda pörgött egyenletesen.
	- Tényleg király vagy! - ordított vissza Quentin, majd végignézte, ahogyan a labdák sorra kiesnek a ritmusukból és leesnek a földre.
	- Mondd, hogy láttad! Tökre jól ment - vigyorgott Zai, majd ment, hogy kihalássza a labdákat az ágyak alól.
	- Szép volt - jegyezte meg Liana, amikor elhaladt mellette. Zai elvigyorodott és körbenézett. A szobában mindenki gyakorolt, páran kártyavárat építettek, mások a tükröket állítgatták, megint mások régi pergamenek és könyvek fölé hajoltak. Körben az asztalokon gyertyák és lámpások égtek, meleg fényük beragyogta a szobát és különös árnyakat tükrözött az ablakokra. Fölöttük ugyan égtek a lámpák, mégsem oltotta el őket senki - ez hozzá tartozott a bűvészkedéshez.
	- Esik a hó! - rohant Lala az ablakhoz. Odakint már sötét volt, de a fehér hópelyhekről visszaverődött a szoba fénye.
	- Mindjárt itt a Karácsony - jegyezte meg mellette Kay csöndesen. Egy darabig mind együtt nézték a havazást.

	- Nem megy, nem megy, rohadtul nem megy! - nyögte Zai. - Ha labdásat kapok, akkor ennyi.
	- Hé, nyugodj meg. A múltkor tök jól ment. És amúgy is annyi minden mást kaphatsz. - Quentin összefont karral nézett ki a folyosó ablakán az egyik belső udvarra. Frakkban és nyakkendőben volt, látszólag teljesen felkészülve a vizsgára, de ujjai között a szokásosnál is gyorsabban pörgött az ötvenes. Felpöckölte a levegőbe, majd a másik kezével elkapta és folytatta a pörgetést. Újra és újra.
	- Srácok, esélytelen, hogy túléljem - motyogta mellettük Larot. Kay átkarolta a vállát, és barátságosan belebokszolt.
	- Legfeljebb mi szervezzük a temetésed. Valami rockzenével. Lehetőleg mindenki pirosban lesz és leúsztatunk egy folyón, majd felgyújtjuk a tutajt. Mit szólsz?
	- Ettől most sokkal jobb lett - mondta epésen Larot, de azért elvigyorodott. - És te milyet kérsz?
	- Nekem mindegy, csak legyen menőbb, mint a tiéd - vigyorgott vissza Kay. A lábánál Sete halkan sóhajtott. Kay automatikusan lehajolt, hogy megvakargassa a fülét. - Remélem, beengedik velem.
	- Ne reméld - szólt bele Liana. - Elvileg nem is kéne itt lennie - nézett le a németjuhászra.
	- Ó, menj már - nevetett fel Lala, és lehajolt Setéhez. - Hát persze, hogy bemehetsz majd! És segíteni fogsz a gazdinak, hm?
	Kay hálásan rávigyorgott, majd egy karmozdulattal lekapta Lala fejéről a kalapot.
	- Hé! - kiáltott rá Lala. - Hát ez a hála, amiért segítettem? - De Kay már belemélyedt a kalap rejtelmeibe.
	- Hány belső zsebe van ennek? Végtelennek tűnik...
	- Az is - kapta ki a kezéből Lala, és visszahelyezte a hajára.
	Egy darabig mindenki csöndben meredt maga elé. A folyosó hidegében meglátszott a leheletük. Páran még pulcsiban és farmerben voltak, de a legtöbben már átvették az elegáns öltönyüket, vagy frakkjukat. Lala és Liana egymás mellett remegtek a szoknyájukban, próbáltak minél közelebb ülni a másikhoz, hogy legalább egy kicsit felmelegítsék egymást.
	- Szétfagynak az ujjaim - motyogta aggodalmasan Quentin. Zai felnézett rá - egy pillanatig habozott -, majd halkan megszólalt:
	- Gyere.
	Quentin hálásan ült le mellé, és Zai zsebébe dugta a kezét. A meleg pulóverben lassan felolvadtak az ujjai. Hálásan dőlt Zainak.
	- Olyanok vagytok, mint valami öreg házaspár - nevetett rájuk Lala. Kezdte úgy érezni, hogy a szeme sarkában megjelenő szarkalábak oda fognak fagyni.
	Zai kissé zavarban mosolygott rá, Quentin pedig élénken elpirult mellette. Aztán kinyílt az előadó ajtaja, és a szemfényvesztő egyik segédje lépett ki.
	- Na, srácok - kezdte. - Névsorban fogtok bejönni. A feladatot bent kapjátok meg, és a hátsó kijáraton mentek ki. Mindenkitől elvárjuk az elegáns megjelenést, bár ez elvileg nem számít bele a pontjaitokba. Amúgy ne izguljátok túl a dolgot. És tartsátok melegen az ujjaitokat - kacsintott Zaira és Quentinre. - Akkor Lala, gyere!
	Miután becsukódott mögöttük az ajtó, a bűvészek mozgolódni kezdtek.
	- Még mindig kevesen vagyunk - jegyezte meg Larot. - A többieknek is itt kéne már lenniük.
	- Ki nincs itt? - nézett körbe Kay.
	- Norbe és Anubis, nem? - vonta össze a szemöldökét Liana. - És George.
	Mindenki csöndben maradt. A leheletüket figyelték, ahogyan a levegőben gomolygott.
	- Na jó, én elmegyek kesztyűért - pattant fel Adam. - Kér valaki?
	Zai és Quentin egy emberként vontak vállat - ők megvoltak. Liana, Kay és Larot azonban egyetértően bólogatott. - Elkísérlek - állt fel Zai. - Amúgy is át kéne már öltöznöm.
	Együtt indultak el a hideg folyosón, fel a lépcsőkön, fel, fel egészen a padlásig. A szoba nyitott ajtaján áramlott kifelé a csend. Az ajtóban George állt, arcán ijedt grimasszal, ahogyan befelé figyelt. Adam és Zai megszaporázták lépteiket. Bent Norbe és Anubis álltak egymással szemben, karba tett kezekkel és terpeszben.
	- Nem érdekel, mit csinálsz - kezdte emelt hangon Anubis -, de engem hagyj ki belőle. Én nem segítek neked.
	- Nem arra kérlek, hogy árulj el mindenkit. Csak egy apróság. Csak egy kicsit segítesz nekem. Ennyi.
	- Hát engem már felhúztál. Menj a francba! Nem hagyom, hogy mittudomén, kiszedd a mandzsettájukból a kártyalapokat, vagy mi. Ezért vagyunk bűvészek, basszus. Nem csalunk.
	- Hanem szemfényvesztünk, mi? - kérdezte gúnyosan Norbe, és tett egy lépést előre. Egyikük sem vette észre az újonnan érkezőket.
	- Igen, szemfényvesztünk. Rohadtul nem ugyanaz.
	- Srácok? - lépett be a szobába Zai. - Mi a vita tárgya?
	Anubis dacosan emelte fel a fejét. - Azt hiszem, semmi. Nincs miről vitázni - nyomta meg a hangsúlyt, majd kivonult a teremből. George utánaszaladt.
	Adam is belépett a szobába, és megállt Norbéval szemben.
	- Én nem vagyok az az ítélkezős típus. Vagy aki rosszat akar a másiknak. De te nyugodtan megrohadhatsz, ott, ahol vagy. Nem érdemled meg, hogy közénk tartozz.
	- Milyen drámai vagy - vigyorodott el Zai. - De nem mondom, egyetértek.
	- Senki nem veszi komolyan a versenyt? Mi a francot képzeltek? Hogy akartok ti bárkik lenni, ha cukin összefogtok és mindig kiálltok egymásért? Vetélytársak vagyunk, nem?!
	- Nem hinném - vonta meg a vállát Zai. - Csak nézz körbe. Kay és Lala semmi perc múlva össze fognak jönni, amúgy is, Larot és Kay máris legjobb barátok. Mindenki imádja Benny marhaságait és Anubis idegesítő segítőkészségét. Mind próbálunk segíteni egymásnak. Menj már, mi nem csak vetélytársak vagyunk.
	- Veszíteni fogtok - mondta hidegen Norbe, és Anubisék után ment. Adam és Zai zavartan néztek egymásra, majd kitört belőlük a röhögés.
	- Mekkora dráma már - dőlt az egyik ágynak Adam. Zai a földre rogyott le, de nem hagyta abba a nevetést.
	- "Veszíteni fogtok" - utánozta elcsukló hangon Norbét.
	- Ahh, Jézusom - vett egy mély levegőt Adam. - Tényleg nem bánnám, ha kiesne.
	- Ja, lehet, hogy én se. - Zai feltápászkodott, és a szekrényekhez lépett, hogy egy frakkot halásszon ki az egyikből. Előhúzta a zsebeiből a fehér kesztyűket, majd magára kapta a frakkot. A kesztyűk alá óvatosan beigazított pár kártyalapot, biztos, ami biztos alapon, majd a cipőjébe rejtett egy füstpatront. Ezalatt Adam összeszedte az ide-oda szétdobált kesztyűket.
	- Csodálkozom, hogy nem hoztad fel Quentint és magadat példának - jegyezte meg mellékesen.
	Zai megmerevedett egy pillanatra. - Ezen az alapon téged is simán felhozhattalak volna - vont vállat végül.
	Adam csak ránézett, de nem szólt semmit. Halványan mosolyogva megrázta a fejét.
	- Már óvodában is sokat hazudtál - szólalt meg.
	- Talán ezért lettem épp bűvész - válaszolt Zai. - Én csak arra emlékszem, hogy együtt homokoztunk...
	- A sárga kisteherautóval, ugye? - mosolyodott el Adam.
	- A sárga kisteherautóval. - Zai viszonozta a mosolyt. Egy pillanatra egymásra néztek. - Rég volt - törte meg végül a csendet Zai.
	- Nagyon rég - visszhangozta Adam.

	Mire visszatértek a többiekhez, már jóval kevesebben ültek ott. Quentin a kezeit dörzsölte és fel-alá járkált - ő volt a következő a névsorban.
	- Már George és Benny is bementek. Norbe pedig majdnem lekéste. Elég feldúltnak tűnt.
	Adam és Zai egymásra néztek. - Ja, fent is furán viselkedett - mondta Zai, és megrántotta a vállát. - Jól sejtem, hogy te vagy a következő?
	- Aha - válaszolta Quentin. - Kívánj nekem szerencsét.
	Az ajtó kinyílt, és a szemfényvesztő segédje behívta Quentint. Ő teketóriázás nélkül belépett, időt sem hagyva Zainak a válaszra.
	- Kéz és lábtörést - motyogta Zai a zárt ajtónak.
	- Ki a következő? - kérdezte Adam.
	- Én - húzta el a száját Larot. Adam odadobott neki egy kesztyűt. - Ezt vegyem kihívásnak? - vigyorodott el. - Kesztyűt dobsz nekem?
	Adam visszavigyorgott. - Ha gondolod. Nem félek kiállni ellened - kacsintott.
	 - Srácok, volt már bárki is ebben a teremben? - kérdezte Anubis hirtelen. A többiek vállat vontak. Itt még nem volt előadásuk, és az ajtaja is mindig zárva volt.
	- E fölött nincs is terem, nem? - nézett a többiekre Liana. - És ez a klasszicista szárny, szóval elvileg nincs olyan durva belmagassága. Koncertterem?
	- Inkább színház - jegyezte meg Kay. - Végül is... logikus. Valamikor úgyis fel kell állni a színpadra.
	- Ettől félek a legjobban - motyogta Larot. - Hogy fel kell állnom oda.
	Egy darabig mind hallgattak. Sete fel-alá kószált a folyosón, a bűvészek lábát szagolgatta, és jó messzire elkerülte az ajtót.
	- Semmi baj - simogatta meg a fejét Kay, de azért összehúzta a szemöldökét.

	- Vége - nyögte Benny, és hátradőlt az ágyon. - Basszus, tuti, hogy nem megyek át. - A haja a narancssárga különböző árnyalataiban játszott.
	- Mi történt? - kérdezte Lala nevetve.
	- Ó, kérlek. Annyit mondtak, hogy valamit a tűzzel, úgyhogy egy tűzemberes trükköt akartam bemutatni. Tudod, amikor felgyújtod magad, majd kilépsz a lángok közül, és minden szép. Nem egy bonyolult trükk, ráadásul extra felkészülési időt kaptam, mert fel kellett mosni a padlót Norbe miatt. Szóval gondoltam, kicsit feldobom, és a tűzben átfestem a hajam narancssárgára, ez se lett volna nagy dolog, a meleg hatására megolvad a poros hajfesték, befesti a hajam, ennyi.
	- Ki fog jönni? - vigyorgott Liana.
	- Ez az én problémám is. Már háromszor átmostam, és nem. Nem jön ki.
	A szoba másik felében Quentin és Zai beszélgettek egy ágyra kuporodva. Már mindketten levették a frakkjukat, ingben, mellényben és farmerban ültek.
	Tőlük nem messze Kay Setét idomítgatta, és a leghatározottabban nem szólt senkihez. A szokásos lazasága szilánkosra repedt. Larot próbálta szóra bírni, de mivel nem tudta rávenni, hogy válaszoljon, inkább Adammel panaszolták egymásnak a feladatukat.
	Egy másik ágyon George ült, ujjai folyamatosan kötötték a csomókat egy kötélre. Ő sem tűnt túl nyugodtnak. Mellette, körülbelül ugyanazzal az ábrázattal Anubis meredt maga elé. Egyedül Norbe volt láthatóan feldobva, fel-alá járkált a szobában, és nagyon boldog volt magától.
	- Nem megyünk ki a tetőre? - nézett fel váratlanul Anubis. - Legalább egy kicsit elterelné a gondolatainkat.
	- Felőlem - vont vállat George mellette, mire a többiek is bólogatni kezdtek.

	- Hideg van - jegyezte meg pár perccel később Lala.
	- Nekem mondod? - morogta Quentin. A vékony mellényen késként hatolt át a téli szél.
	- Kinek az ötlete volt ez? - motyogta maga elé Anubis, miközben próbálta minél jobban összehúzni magát.
	- Ugyan már, srácok - vigyorgott Zai. - Nem is vészes, sőt - kezdte, de amint lenézett, elhallgatott. Alattuk, messze, messze alattuk sötéten rajzolódtak ki a fák árnyékai.
	- Igazából egész szép - mondta Liana, és óvatosan a tető szélére csúszott. A padlásszoba ablaka fölött voltak, egy zsebkendőnyi vízszintes felületen, tele csúszós cserepekkel. - Mármint, a város fényei tényleg szépen látszanak.
	- Aha - jegyezte meg elhalóan George. Nem csak Zait zavarta a magasság.
	Hirtelen feltámadt a szél, és még jobban lehűlt a levegő. Zai Quentinhez húzódott, és próbált minél kevésbé remegni.
	- Jaj, menjetek már - szólalt meg Quentin, és lassan kiegyensúlyozott a tető szélére. Kitárta a karjait, mintha az egész világot át akarná ölelni. Már nem fázott. Az előtte elterülő várost nézte, és a mögötte ülőkre gondolt. Egyikünk sem illik oda, gondolta. Idióták vagyunk. Halványan elmosolyodott, majd a mosoly egyre szélesebb és szélesebb lett. Senki sem láthat minket. Senki sem bánthat minket.
	Kihúzta magát, és kitárta a szemét. Érezte, ahogyan körülötte áramlik a szél, ahogyan a mellény alá bújik, megborzongatja minden idegszálát. Nem fázott. Nem fázott, hiszen szabad volt.
	Zai magában mosolyogva nézte a barátját, amint a tető szélén egyensúlyozott. Egy pillanatra elfeledkezett a hidegről és a tériszonyról. Idióta, gondolta. Beleszerettem egy idiótába.
	- Quentin, megfázol - kiáltott oda neki. Quentin megperdült - egy pillanatra a semmi fölött egyensúlyozott -, és ránézett. Az írisze körül szinte világított az arany karika.

	A színházteremben egyre tömörebbé vált a füst. Quentin feldobta és megpörgette az érmét - csak megszokásból kapta el, már nem látta a kezét.
	- Ilyen lehet megvakulni - súgta a fülébe Zai.
	- Kay!! - ordított a szemfényvesztő segédje. - Elegem van, srácok, ez ma már a harmadik! Vége az órának - mondta, majd kivonult a teremből. Vagy legalábbis becsapta az ajtót.
	- Srácok, nem tudjuk ezt eloszlatni? - hallatszott Liana hangja. Kay nem válaszolt. Egy ideig mindenki csöndben fülelt, de aztán Benny káromkodása darabjaira szaggatta ezt a csöndet.
	- Már megint bevágtam a lábam ebbe a rohadt asztalba - morgott.
	Aztán egyszerre sistergés hallatszott és apró lidércfények táncoltak végig a színpadon. A füst lassan felszakadozott és fehér pamacsokra bomlott. Mire a fények eltűntek a függöny mögött, a füstnek nyoma sem volt.
	Kay és Lala békésen üldögéltek a színpad szélén.
	- Tudjátok, Larot azt mondta, hogy ettől fél a legjobban. Itt állni a színpadon. De ki sem próbálhatta.
	- Adam és Norbe sem - karolta át Kayt Lala. Zai egy pillanatra lesütötte a szemét. Majdnem annyira megkönnyebbült, hogy Norbe megbukott, mint amennyire elszomorodott, hogy Adam is.
	- Megmondták, nem? - kérdezte halkan Quentin. - Hogy csak egy fogja végigcsinálni.
	- Mekkora baromság már ez - jegyezte meg Benny, és idegesen beletúrt maradandóan narancssárga hajába.
	- De ha még ketten kiesnek, akkor mindenkinek jut saját szoba - szólalt meg Liana.
	- Liana! - nézett rá szúrós szemmel Lala.
	- Mi van? Én csak a tényeket mondom. És már nem is azért, de én örülnék egy saját szobának. - Lala kissé kényszeredetten felnevetett, de legalább nevetett. Mióta hárman kiestek a vizsgán, minden sokkal komolyabbnak tűnt.
	- Tavaszra már vége lesz, mi? - kérdezte.
	- Lehet, hogy előbb is - mondta Zai. - Nem érjük meg az áprilist.
	- Már márciusban is tavasz van - mosolyodott el Anubis. Quentin vele együtt mosolygott Zaira.
	- Tökmindegy - állt fel Kay. - Ki tudja, meddig leszünk itt. Ki kéne használni.
	A színpad közepére sétált, és összeszedte a kellékeket. Ahogy felemelte a fejét, tekintete végigsiklott a nézőtéren - a vörös bársonnyal borított székek megnyugtatóan üresnek tűntek.
	- Tehát? - kérdezte George az ajtó mellől. - Hogyan akarod kihasználni?
	Kay felvonta a szemöldökét. - Több ötletem is lenne - kacsintott Lalára -, de arra gondoltam, hogy megtanítalak titeket használni a füstöt és átlátni a ködön.
	- De hát egymás ellen vagyunk - jegyezte meg George.
	- Jaj, ne kezdd már te is - mordult fel Zai. - Inkább örülj neki.
	Kay vonalakat fektetett le a színpadra, majd asztalokat és székeket cipelt be kendőkkel és apró kártyákkal. - Kövessétek a vonalakat és találjátok meg a pikk kilencest - mondta, majd bekapcsolta a füstgépet. - Koncentráljatok a vonalakra! Az asztalok helyére emlékeztek, de amúgy is láthatjátok a körvonalukat, ha figyeltek.

	A kés két milliméterrel vétette el az ábrára rajzolt X-et. - Fogd lazábban - kulcsolta Zai Quentin kezére az ujjait. - Mintha mindegy is lenne, merre megy. Nem az ujjaid dobják el, azok alapvetően csak irányítják. Figyellek - kacsintott, majd hátralépett. A kés ezúttal még közelebb fúródott a falba.
	- Miért is nem a normál céltáblára dobálunk? - sóhajtott fel Anubis, majd ő is eldobta a saját kését.

	Lala a tányérjába meredt. Hiába lettek kevesebben, a koszt semmit sem változott. Legfeljebb az adag nőtt, de valahogy ennek nem tudott igazán örülni. - Ez a káposzta ijesztően hasonlít Benny hajához - jegyezte meg.
	- Már nem is azért - fordult felé Benny. - Az én hajamnak egészségesebb színe van.
	- Az egészben az a legijesztőbb, hogy igaza van - meredt komoran Kay is a tányérjába. Azért felvette a villát, és nekilátott.
	- Ja, ez valahogy jobban hasonlít Kayéhez - vigyorodott el Quentin. Az ő tányérja már félig üres volt.
	- Vigyázz velem - nézett rá Kay. Quentin tetőtől talpig végigmérte.
	- Legyőznélek - jelentette ki.
	- Kipróbáljuk?
	- Az én ízlésemnek túl sok itt a tesztoszteron - sóhajtott fel Liana, majd letette a villát. Ennél a káposztánál bármi jobb lett volna.
	Három emelettel feljebb és húsz perccel később Zai gondterhelten nézett Quentinre. - Mit művelsz? - kérdezte.
	- Bajba keverem magam? - mosolyodott el Quentin, majd megvonta a vállát. - Nem te mondod mindig, hogy idióta vagyok?
	- Hm - szólalt meg Benny. - – Elnézve, ahogy mindenki a folyosón szobrozik, gondolom, zárva van a terem. Akkor én jövök.
	A zsebéből hullámcsatot halászott elő, majd a zár elé térdelt. Alig pár másodperc múlva a színházterem ajtaja kitárult, és a bűvészek beáramlottak a nézőtérre.
 	Kay Lala kezébe nyomta Setét. - Vigyázz rá - mondta, de Lala csak a szemét forgatta. Rosszabbak, mint az öcséim, gondolta, miközben Quentin és Kay felálltak a színpadra egymással szemben.
	- És most? - kérdezte Quentin vigyorogva.
	- Hát... gondolom, rajta - mondta Kay, és leoldotta a csuklójáról a vörös kendőt. A színpad deszkái megnyikordultak, ahogy fenyegetően előre lépett. Quentin kinyitotta az ujjait - tenyerében egy pakli kártya pihent. Kay még egy lépést tett, mire Quentin elhajított egy kártyát. Az alig egy centivel vétette el Kay járomcsontját, de a következők már nem hibáztak. Halvány piros csíkot húztak Kay arcára és karjára. Kay összehúzta a szemét. 
	Tapsolt egyet, mire egyre sűrűbb köd öntötte el a színpadot. Quentin összepréselte ajkait, és igyekezett minél többet kivenni a ködön keresztül. Semmit sem látott. Hirtelen egy erős ütést érzett a mellkasán, és hátraesett. Villámgyorsan felpattant, de Kay már előtte állt. Quentin ösztönösen hátralépett, de Kay követte és fölétornyosult. Quentin dacosan kihúzta magát, és csettintett Kay arca előtt, mire a kezéből szikrák pattantak elő. Kay hátrahőkölt a hirtelen fénytől, de elég lélekjelenléte maradt ahhoz, hogy elkapja Quentin csuklóját. 
	A vörös kendőből villámgyorsan szoros csomó lett Quentin hátrafogott csuklóján. Kay hátrált egy kicsit, valami fegyvert keresett, mialatt Quentin egy laza mozdulattal kibújt a kendőből. Egyszerre fordultak egymás felé, és egyszerre mozdultak.
	Quentin érezte a hideg kést a torkának nyomódni.
	Kay zavartan nézett le Quentin kezére. A torkának egy kőr ász feszült. Kay meglepetten nevetett fel.
	- Azt hiszem, nyertem.
	- Nem tudod, mire képes egy kőr ász - nézett a szemébe Quentin. Kay csak felvonta a szemöldökét, mire Quentin nevetve leeresztette a kezét. - Ja, én is azt hiszem, hogy nyertél.
	- Nem szabadna itt lennetek - rontott be a terembe a Szemfényvesztő segédje. - Mit műveltek?

	- Egy, két, há', eltűnt! - nevetett Lala, és megpördült maga körül. - Ti jöttök! Figyeljetek a csuklótokra - mutatta újra a mozdulatot. Aztán elővette az asztal alól a kismadarat, és visszatette a kalitkába. Liana vigyorogva vetette hátra hosszú haját, és megigazította a felsője ujját.

	Quentin Zaira meredt.
	- Mármint nem azt mondom, jól hangzik - kezdte -, de ez esélytelen. Simán kicsapnak. Két lépést se tehetsz kint, mielőtt észrevesznek.
	- Bűvészek vagyunk - Zai lágyan Quentin szemébe nézett. - És elég jók vagyunk benne.
	Quentin halványan elmosolyodott. - Ő jobb - mondta, de tulajdonképpen már megadta magát. - És hova akarsz menni? - sóhajtott.
	- Be a városba - vigyorgott Zai. - Szólok a többieknek - mondta, és továbbra is vigyorogva elrohant. Quentin a fejét csóválva nézett utána. Hogy mi mekkora bajba fogunk kerülni, gondolta. A gyomra megtelt vadul verdeső pillangókkal a gondolatra. Hónapok óta először végre kimennek. Kimennek, ki a városba, az emberek közé, akik mit sem tudnak róluk. Akik szemében ők csak egy csapat fiatal lesznek.
	Kikerülnek a Szemfényvesztő tekintete alól, még ha csak pár órára is.
	- Na, készen állsz kiszökni? - bökte oldalba izgatottan Anubis.
	- Van választásom? - vigyorodott el Quentin.
	- Nincs - lépett mellé Zai, és lazán átkarolta a vállát. - Mehetünk?
	Benny a hajába túrt, majd előhalászott egy hullámcsatot az egyik zsebe mélyéről. - Én készen állok - jegyezte meg.
	A kapuig minden simán ment, és miután beletörtek két csatot a zárba, a kertbe is kijutottak. Lala mélyet lélegzett a hideg, csípős levegőből.
	- Gáz lenne visszaszaladni egy pulcsiért? - kérdezte nevetve, mire Kay lágyan magához húzta.
	A kerítés mentén a város felé indultak. Igyekeztek minél halkabban és minél gyorsabban haladni, de minden próbálkozásuk egy titáni hócsatába fulladt, és mire továbbindultak, átázva és nevetve csak még hangosabbak és lassabbak voltak. Mikor a birtok határára értek, már vaksötétben kellett átmászniuk a kerítésen.
	- Mármint - nézett Zai Quentinre - tulajdonképpen kijutottunk. - Quentin csak a fejét csóválta, de a szemében nevetés bujkált. Kijutottak.
	- Nem kéne visszamennünk? - vetette fel halkan George. - Még mielőtt észreveszik, hogy eltűntünk.
	A többiek egy emberként fordultak felé. Eszükben sem volt visszamenni. Persze, majd valamikor, ha már megunták a várost, vagy ha majd felkel a nap, és elmúlik a varázs.
	- Nem - rázta meg a fejét Benny. - Határozottan nem.
	A város fényei bevilágították az utcát, szinte kijelölték az utat a belváros felé. A bűvészek pezsgőt és kártyát szereztek, majd kerestek egy megfelelő tetőt a főtér mellett, és leültek kent kupézni, meg mocsarazni.
	- Amikor azt mondtad, kiszökünk, graffitizést és bandázást képzeltem - súgta Zai fülébe Quentin.
	- Még nincs vége a napnak - mosolyodott el Zai. - Még szerezhetünk graffitit, ha szeretnél.
	- Azt hiszem, megvagyok nélküle - mondta Quentin, és Zai vállának dőlt. - Amúgy elég feltűnő a káró ász az ingujjadban.

	Benny a homlokát dörzsölte. - Én nem tudok tanítani nektek semmit - mondta. - Én nem vagyok igazán semmiben se jó. De mondjuk azt azért jegyezzétek meg, hogy ha a színpadon álltok, onnantól már előadók is vagytok, nem csak művészek. Nincs túl látványos, túl hangos, túl színes, vagy túl ijesztő elem, amit nem használhattok. Amúgy meg... inkább ti találjatok ki új trükköket, mint a többiekét használjátok. És figyeljetek a fényekre és mozogjatok egy csomót, és vonjatok be embereket a közönségből, sőt akár ti is lemehettek közéjük, az is tökre menő.

	- Inkább ti találjatok ki új trükköket - motyogta George. Ujjai fürgén kötötték az újabb és újabb csomókat a spárgára. - Nekem is ezt kéne.
	A teremben kísértetiesen visszhangoztak a szavai. Elszórtan a padlón bűvészkellékek hevertek, többnyire kötelek meg kampók, de mindet vastag por borította. A hatalmas belmagasságtól és a padoktól eltekintve egy elhagyatott raktárnak tűnt.
	- A többiek is ezt csinálják - mondta kissé hangosabban. - A többiek is próbálkoznak. Ezért jobbak. És ezért leszek én is jobb.
	Ujjai egyre gyorsabban és gyorsabban kötötték és bogozták ki a csomókat. Az ujjbegyein nyoma sem volt a bőrkeményedéseknek - már hónapok óta nem játszott a hegedűjén. Mióta hárman kiestek a vizsgán, szinte megállás nélkül gyakorolt, mégis egyre feleslegesebbnek érezte magát.
	- Mert különben kiesek - mormolta.
	- Nem esek ki.
	- Nem esek ki.
	Az ujjaira nézett - az elrontott csomókra meredt. Lecsapta a kötelet az asztalra, és felállt. Körülnézett a teremben, a szemében elszántság ragyogott. A sarokba hajított kötélcsomóra pillantott.
	Felállt az asztalra. A kampót a plafonról lelógó horogra akasztotta. Kissé megrántotta, ellenőrizte, hogy stabilan tart-e. Aztán a kötelekhez sétált, és kiválasztott egy közepes vastagságút. Egy pillanatra megállt a keze az olajos kanna fölött, de kihúzta magát, és továbbment. - Az kezdőknek való - motyogta.
	Ismét felmászott az asztalra. A kötelet a nyaka köré tekerte, majd speciális csomót kötött rá.
	- Én találom ki őket... - suttogta maga elé.
	- És nem esek ki - jelentette ki valamivel hangosabban. A kötelet a kampó köré tekerte, majd egy lendülettel elrugaszkodott az asztaltól.
	- Nem esek ki - gondolta.

	- Nem esett ki - mondta halkan Anubis. Döbbenten meredt felfelé.
	Liana a sarokban remegett. Néha fel-felnyüszített, de főleg csak halkan zokogott. - Apa... - suttogta maga elé, amikor levegőhöz jutott. Lala, Kay és Benny mellette ültek, és egymásba kapaszkodtak. Néma csöndben figyelték Lianát, és igyekeztek tudomást sem venni a mögöttük lógó testről. Kay egyre erősebben szorította Lalát, de Lala észre sem vette. Két kézzel kapaszkodott Benny karjába, és megállíthatatlanul remegett.
	- Srácok, mi a franc - hallatszott a folyosóról Quentin hangja. Aztán elhallgatott. - nem - nyögte -, nem.
	Mögötte Zai lépett be a terembe. Quentin megfordult, és Zai karjába omlott. Ő egy szó nélkül szorította magához. Quentin a nyakába temette az arcát, és egyre erősebben ölelte. - Nem - motyogta halkan. - Nem.
	Zai csak némán tartotta a karjaiban.

	- Ne haragudjatok, srácok - suttogta Liana lemondóan. A kastély előtt állt, szemben a többi bűvésszel. - Én nem... én nem bírnám tovább. És végül is, közelebb kerültök a győzelemhez.
	- Liana - sóhajtott Lala, és szorosan átölelte. - Megkereslek, ha ennek vége. Mindenkit megkeresünk majd.
	- Sok sikert - intett Liana, és beszállt a várakozó kocsiba. A többiek némán néztek utána.
	A kocsiban Liana előkereste a telefonját a visszakapott cuccai közül, és fülébe tette a fülhallgatót. Ahogy áthaladtak a kis város főterén, halványan elmosolyodott. Megkereslek titeket.
	A kastély előtt a bűvészek lassan megmozdultak. Zai vigasztalón átölelte Quentint.
	- Megnyerjük - mondta, és Quentin nem ellenkezett.
	- Egyre többet ölelkezünk - jegyezte meg. - De ez most nem is olyan fura.
	- És ha az lenne? - sóhajtott keserűen mosolyogva Zai. Quentin csak visszaölelte.
	A kapuban magas, öltönyös alak jelent meg. Egy darabig csöndben figyelte az elcsendesedett bűvészeket, majd megszólalt: - Ideje beköltöznötök a szobáitokba.
	A bűvészek ijedten fordultak meg, és szinte egy emberként sütötték le a szemüket. Quentint kivéve.
	- Most? - kérdezte kissé szemrehányóan.
	- Már csak hatan vagytok. Nincs miért várni vele - felelte a Szemfényvesztő egy szomorú mosoly kíséretében.
	Quentin nyelt egyet, és lehajtotta a fejét.
	A szobák kicsik, de barátságosak voltak, és a Szemfényvesztő sem tűnt annyira ijesztőnek, mint képzelték. Éjjel mégis mindannyian Lala szobájában aludtak, reggel pedig egyikük sem tűnt úgy, mint aki bármennyit is pihent volna.
	A köteleket és a kampókat, de még a kártyákat is gyakorlatilag kitiltották a szobából, és senki nem beszélt trükkökről és mutatványokról.
	Két nap után Benny átment a saját szobájába körülnézni, és a következő nap a többiek is követték. Nappal óráik és gyakorlataik voltak, de este visszatértek Lala szobájába. Lassan beszivárogtak a bűvészkellékek is. Eleinte csak Quentin érméje indult újra, aztán Benny egy pakli kártyát hozott.
	- Fekete macskázunk?
	- Vagy snapszozzunk?
	- Mit szólnátok egy kis pókerhez?
	- Speed? Valaki?
	Kialakult a napi rutin. Reggeli, órák, ebéd, órák, Lala szobája. Reggeli, órák, ebéd, órák, Lala szobája. Néha kártyáztak. Aztán Benny labdákat hozott. Gyakorolni kezdtek. Néha mosolyogtak. És egyre többet és többet gyakoroltak. Benny újabb és újabb trükköket hozott, és soha nem állt meg.
	- Szóval megfogod így, és aztán átfordítod, hogy a csuklód felé nézzen, és egy picit behajlítod a csuklód, és kiegyenesíted a könyököd.
	Tanulni kezdtek. Eleinte csak tompán, és nem túl lelkesen, de egy hét elteltével már egymást akarták túlszárnyalni. Az ujjaik felengedtek és bemelegedtek. Aztán egy nap Benny odaállt Zai elé, és azt mondta: - Taníts meg tüzet nyelni!
	- Én nem tudok tüzet nyelni - nézett rá Zai zavartan.
	- Francba - vágott egy grimaszt Benny. - Bárki tud? - nézett körül.
	- Az inkább városi mutatvány - mondta Quentin. - De szerintem meg tudjuk csinálni.
	Úgyhogy elkezdtek tervezni, rajzokat csináltak és kísérleteztek. Benny csöndesen elmosolyodott - végre sikerült célt adni nekik.

	Lala a sarokban ült, és nagyban szipogott. Kivételesen senki sem volt a szobájában - a többiek mind a színházterembe mentek kipróbálni a legújabb ötleteket a tűznyelésre. A barátságos kis szoba most inkább hasonított egy tornádó sújtotta raktárra, mint egy alapvetően rendszerető lány szobájára. Nem tett neki jót, hogy főhadiszállás lett belőle, és Lala már belefáradt a folytonos rendrakásba.
	- Nem sírok - suttogta maga elé, és dacosan összeszorította a száját. A kezéből egy darab spárga hullott a földre, ahogy átmozgatta az ujjait. A kötél túlságosan is George-ra emlékeztette.
	- Mármint a múltkori hegedűn sem sírtam - gondolta. Hirtelen felkapta a fejét, és sietősen kitörölte a szeméből a könnyeket. Lépteket hallott. Ütemesen kopogtak a folyosón, majd megálltak, és kinyílt az ajtó. Lala összeszorította a fogait és megrázta a fejét.
	Az ajtóban a Szemfényvesztő állt.
	- Izé, bejöhetek? - kérdezte.
	- Öhm. Gondolom, persze - motyogta Lala.
	- Tartozom egy bocsánatkéréssel - kezdte a Szemfényvesztő. - Tudom, hogy nem hagyok nektek elég időt, hogy feldolgozhassátok George halálát, és folyamatosan hajtalak titeket, pedig semmi kedvetek nincs hozzá. Benny... Benny sokat segített. Hálás vagyok neki. Azt reméltem, hogy a fiam is ilyen hatással lesz rátok, de nem így lett.
	Lala egy pillanatra megmerevedett.
	- A fia? - kérdezte döbbenten. A Szemfényvesztő leült mellé a földre.
	- A fiam. - Finoman összehúzta a szemöldökét. - Csodálkozom, hogy nem mondta el nektek. Azt hittem... de persze sok mindent hittem vele kapcsolatban. Például, hogy majd egy nap egy lánnyal fog összeházasodni. Erre tessék.
	Lala zavartan elmosolyodott.
	- Azt hiszem, értem - mondta. - Nem tudtam, hogy a maga fia.
	- Sokáig én se. De nem erről akartam beszélni. Csak bocsánatot akartam kérni, amiért ennyire túlhajtalak benneteket. Ó, és szólnom is kéne, hogy hamarosan jön a következő vizsgátok. Utána már csak hárman maradtok, és majd közülük kiválasztom a tanítványom - a Szemfényvesztő felállt. - Nem fogok kivételezni - kacsintott -, de nem bánnám, ha végre egy lányt taníthatnék. Úgyhogy hajrá.
	Elmosolyodott, és kisétált a folyosóra. - A lámpát ne kapcsoljam fel? - fordult vissza, de Lala csak a fejét rázta. Nem ilyennek képzelte a Szemfényvesztőt.

	Aznap este elég lapos volt hangulat. Mindenki a gondolataiba mélyedt, és egyikük gondolatai sem voltak kimondottan vidámak. A tűznyelős trükköt még mindig nem sikerült megfejteniük, és amikor kellékeket kerestek hozzá, George raktárába is benyitottak. A termet kisuvickolták és rendbe rakták, de így csak még rosszabb volt az egész.
	- Miért nem kente be olajjal? - suttogta maga elé Anubis. - Hogy lehetett ennyire elővigyázatlan?
	- Nem elővigyázatlan volt - jegyezte meg nem sokkal hangosabban Kay. - Hanem nagyravágyó. Túl sokat akart és nem jól mérte fel a képességeit. - Ujjai szórakozottan játszottak Sete fülével. A kölyökkutya kényelmesen a hátára fordult, hogy a hasát vakargassa.
	Lala szemét elfutották a könnyek. Nem akart gondolni rá, hogy mennyire másképp is alakulhatott volna az egész. A többieknek nem beszélt a Szemfényvesztővel való találkozásáról, de valahogy nem akarta most felhozni a témát.
	Benny csöndben ült az ágynak dőlve. A torkában egyre nőtt a csomó, a gyomra remegett a feszültségtől, de meg sem mozdult. Végignézett a többieken. Mind maguk elé meredtek, és csak úgy árasztották magukból a lehangoltságot. Sóhajtott egyet.
	- Tulajdonképpen nekem van még egy üveg pezsgőm - jegyezte meg. - Nem akarunk témát váltani vele?

	A pezsgő jó ötletnek bizonyult, de nem tartott sokáig. Pár óra múlva mindenki bezárkózott a saját falai közé - szó szerint és talán képletesen értve is. Benny csöndesen becsukta maga után az ajtót, és sóhajtva nekidőlt.
	Az én hibám, gondolta, és lehunyta a szemét. Istenem, bárcsak meg sem szólaltam volna! Akkor talán még mindig élne. A torkában a csomó egyre csak nőtt és nőtt.
	Megköszörülte a torkát. Aztán köhögött egy kicsit. Semmit sem használt.
	Idegesen és elkeseredetten beletúrt kócos hajába, és a kezébe temette az arcát. Lassan lecsúszott az ajtó tövébe, aztán már csak meredt maga elé.
	Hogy lehettem ekkora barom?, kérdezte magától némán. Hogy nem vettem észre? Istenem, bárcsak meg sem szólaltam volna!
	Legszívesebben szappannal mosta volna ki a száját, újra és újra. De beérte pár nehezen visszatartott könnycseppel és egy-két rövidebb pánikrohammal.
	Levegő után kapott, hirtelen úgy tűnt, mintha nem lenne több oxigén a szobában. Csak a többiek nyugodnának meg... elvégre is, ők nem tehetnek semmiről.
	Quentin fáradtan döntötte a falnak a fejét. Az ágyán ült, a szobájában, hátát a hideg falnak vetve, és éppen elege volt mindenből. Semmi mást nem akart, csak bebújni a takarója alá, és elfelejteni mindent. Elfelejteni George-ot, elfelejteni Lianát és az apját, elfelejteni azokat, akik már kiestek; a Szemfényvesztőt; az idióta szívét, ami a legrosszabb pillanatokban képes dörömbölni; Zait, úgy ahogy van; a Szemfényvesztőt; az egész versenyt, és a Szemfényvesztőt.
	Mélyet sóhajtott.
	A fal másik oldalán valaki szintén.
	Quentin meglepetten fülelt fel, de nem tévedett. Határozottan nem ő volt az egyetlen, aki nyomorultul érezte magát.
	Zai lehajtott fejjel járkált a folyosón. Fel és alá. Fel és alá. Az előbb egy ajtó nyikorgott a folyosó másik felében, de nem fordult oda. Mélyen elmerült a gondolataiban - a barátairól, az apjáról, de főleg Quentinről. Nem igazán akart Quentinre gondolni. Mostanában túl sokat tette, és kezdett belefáradni. Nem volt könnyű a barátság határán egyensúlyozni, amikor legszívesebben csak megcsókolta volna.
	A léptei lelassultak, majd megállt. A gondolataiba mélyedve felnézett - az egyik ajtó résnyire nyitva volt. Odabent mélyen hallgatott a csend.
	Finoman belökte az ajtót. Először azt hitte, csak a gondolatai játszanak vele, de tényleg Quentin ült az ajtóval szemközt. Mellette, félig nekidőlve Benny kuporgott felhúzott térdekkel. A haja a szokásosnál is kuszább volt, kezei ökölbe szorítva hevertek mellette, mintha már nem lenne ereje átkarolni magát. Lehunyt szeme alól könnyek patakzottak.
	Quentin felnézett Zaira. A pupillája kitágult, az írisze körüli arany karika fénylett a ráeső fényben.
	Zai egy szó nélkül leült Benny másik oldalára.
	Aztán szépen lassan megjelentek a többiek is. Senki sem kapcsolta fel a villanyt, és senki sem szólalt meg. Megosztották egymással a csöndet.
	Benny teljesen elvesztette az időérzékét. Valamikor felemelte a fejét, és konstatálta, hogy sokan lettek a szobában, de nem jutott el addig, hogy megszólaljon.
	Aztán egy idő után mégis halkan azt mondta: - Ez most így igazából elég fura. Nem akarja valaki felkapcsolni a villanyt? Legalább egy kicsit kevésbé tűnnénk szektának.
	Anubis halkan felállt, és a kapcsolóhoz lépett. - Biztos? - kérdezte. A többiek csak vállat vontak, majd fintorogva eltakarták a szemüket a hirtelen fény elől. Egyedül Benny maradt mozdulatlan.
	- Szóval... - köszörülte meg a torkát. - Köszi. Gondolom.
	- Benny - mondta halkan Zai. Benny kérdőn felé fordult, de hiába próbálta elrejteni, a maszk mögött a szeme törötten csillogott. - Benny, te voltál a legerősebb. Még mindig az vagy.
	Benny halkan, keserűen elnevette magát. - Sosem voltam a legerősebb - mondta. - Csak jobba titkoltam, mint ti.
	- Ez nem igaz - szólalt meg Lala. - Lehet, hogy titkoltad, amit éreztél, de attól még minket te rángattál talpra.
	- Mert nem a ti hibátok volt, nektek nem szabadott volna szenvedni miatta - emelte fel kicsit a hangját Benny.
	- És mi a helyzet veled? - kérdezte halkan Kay. - Neked talán jár a szenvedés?
	- Én mondtam neki, hogy kísérletezzen. Én mondtam, hogy legyen bátor. Én ültettem el a fejében a gondolatot!
	Quentin Benny térdére tette a kezét. - Fenét - mondta kedvesen. - Ez úgy, ahogy van baromság.
	Benny kételkedve és kissé haragosan nézett Quentinre. Quentin visszameredt rá.
	- Meggyőztél - mondta Benny. - Egy idióta vagyok. De végül is, mit vártatok...
	- Pontosan ezt - hajolt Bennyhez Lala, és egy puszit nyomott az arcára.

	- ... Quentin? - kérdezte egy hosszas beszélgetéssel később Zai Quentin szobájában. Miután Benny kisírta magát, átköltöztették a tábort a szomszédos szobába. - Nem baj, ha itt maradok éjszakára?
	A többiek már elmentek aludni, de Zainak semmi kedve nem volt egyedül maradni. Ami azt illeti, Quentinnek se.
	- Ja, dehogy, maradj csak - vágta rá Quentin enyhén elpirulva. Zai elnyomott egy szeretetteljes mosolyt, és ledobta magát az ágyra.
	- Király voltál - jegyezte meg a plafonra meredve.
	- Hm?
	- Elég gyorsan meggyőzted Bennyt. - Quentin elmosolyodott.
	- Amikor kisebb voltam, a nevelőotthonban megtanultam, hogyan használjam a szemem. Rájöttem, hogy elég meggyőző tudok lenni - halkan felnevetett. - Többnyire.
	Zai rámosolygott. - Sokáig voltál ott?
	- Nem kifejezetten. Hat-hét évet. Mielőtt a Szemfényvesztő megtalált, évekig pár haverommal laktam - Quentin vállat vont. - Régi sztorik.
	- Aham - értett egyet Zai. - Szóval te vagy a sokat látott, tapasztalt városi róka? - vigyorodott el. Quentin a legrókásabb vigyorával viszonozta.
	- Még lehetsz a naiv nyuszika - vetette le magát Zai mellé. Zai lustán arrébb gördült, hogy Quentin elférjen.
	- Ez a nyuszi szerzett telefont, meg fülhallgatót - jegyezte meg Zai. Quentin szeme felcsillant. Mikor beköltöztek a tetőtéri szobába, minden elektromos eszközt le kellett adniuk. Talán, hogy ne használhassák fel egymás ellen őket, vagy talán, hogy ne kommunikálhassanak a külvilággal. Azóta a zene nagy kincs lett a bűvészek között.
	Quentin vigyorogva fordult át a hasára - és félig Zaira. A karját lazán átvetette a másik fiú mellkasán. - Akkor? - vonta fel a szemöldökét. Zai nevetve halászta ki a zsebéből a beígérteket, és Quentin kezébe nyomta őket. Quentin véletlenül sem segített volna neki, de azért a fülhallgató felét óvatosan Zai fülébe rakta, majd a másik felét a sajátjába nyomta.
	A fejét Zai mellkasára hajtotta, és lehunyt szemmel élvezte, ahogyan a zene elönti a tudatát. Így aludtak el.

	Reggel összegabalyodva és a fülhallgató lenyomatával az arcukon ébredtek. Zai egy darabig csöndben feküdt - nem akarta felébreszteni a mellette békésen szuszogó Quentint.
	A fiú arcát nézte, ahogy kisimult álmában. Még csukott szemmel, az arany karika nélkül is különleges, döbbent rá. Az állán apró heg fehérlett, az orra körül pedig halványan mintha szeplők bújtak volna meg. Barna haja rendezetlen hullámokban meredezett a négy égtáj felé, és Zait erős késztetés fogta el, hogy beletúrjon és a tincsekkel játsszon.
	Aztán Quentin kinyitotta a szemét.
	Nem tűnt dühösnek, amiért arra ébredt, hogy Zai mered rá. Ami azt illeti, még csak meglepettnek se látszott. Kissé álmosan felült, és törökülésben az ágy szemben lévő karfájának dőlt. Zait figyelte.
	- Nem akarsz visszajönni mellém az ágyba? - kérdezte Zai egy széles mosoly kíséretében.
	- Te most el akarsz csábítani? - vonta fel a szemöldökét Quentin.
	- Már jó ideje csak ezen dolgozom.
	- Idióta - mondta Quentin, és lesütötte a szemét. Érezte, ahogy élénken elpirul. Nem akart elpirulni, és nem akart visszabújni Zai mellé sem - félt, hogy mit váltana ki belőle. A szíve már így is messze túl gyorsan vert.
	Hirtelen egy hideg kezet érzett a kezén. Ösztönösen összekulcsolta az ujjaikat. Zai meglepetten elmosolyodott, fekete szemei ragyogtak az izgatottságtól. Quentin érezte, hogy a szíve csak egyre gyorsabban és gyorsabban ver, és arra gondolt, hogy tulajdonképpen nem érdekli. Feladta, és megcsókolta Zait.
	Zai pedig visszacsókolta. És csak csókolta, és csókolta, és csókolta.
	Aztán Quentin elhúzódott. Képtelen volt abbahagyni a mosolygást.
	- Lassan indulnunk kéne - mondta. - Kezdődik az óránk.
	- Aaa - sóhajtott csalódottan Zai, de ő is vigyorgott. - Pedig legszívesebben az egész napot az ágyban tölteném veled és...
	- Srácok - dörömbölt át Benny ököllel a köztes falon. - Srácok, vékonyak a falak!

	Akármennyire is siettek, így is utolsóként értek a terem elé. A többiek forró kávés- és teásbögrékkel a kezükben ácsorogtak, és igyekeztek minél gyorsabban felébredni. Lala fáradtan Kaynek dőlt, és belekortyolt a teájába. Aztán észrevette Quentinéket.
	- Fiúk, ti jártok? - kérdezte összekulcsolt kezükre bökve.
	- Hallottad volna őket reggel - jegyezte meg kajánul vigyorogva Benny, mire Quentin arca villámgyorsan lángvörössé vált. Zai csak büszkén vigyorgott.
	- Ó, szóval az éjszakát is együtt töltöttétek, ha? - nevetett fel Lala. Quentin még mindig vörösen a szemét forgatta.
	- Ne már, csak én nem találok senkit magamnak? - sóhajtott fel Anubis, de ő is mosolygott. Benny Anubis felé fordult, és csábítóan felhúzta a szemöldökét - Én is szingli vagyok - jegyezte meg jelentőségteljesen, mire Kay halkan felröhögött a háttérben.
	Mikor egy kicsit lecsendesedtek - és a Szemfényvesztő sem volt a láthatáron -, Quentin halkan megköszörülte a torkát, és megszólalt:
	- Srácok... mondanom kell valamit.
	- Meleg vagy? - vágott közbe Benny. - Csak mert homofóbiás vagyok.
	Quentin és Zai összemosolyogtak, a többiek a szemüket forgatták.
	- Igazából - folytatta Quentin -, az apámról lenne szó. - A folyosó végéről léptek hallatszódtak. - De nem fontos, majd elmondom később - mondta gyorsan Quentin, és elengedte Zai kezét. Zai zavartan felvonta a szemöldökét, de nem tette szóvá.
	A Szemfényvesztő lassan odaért hozzájuk, és beengedte őket a terembe.
	- A hétvégén lesznek az írásbeli vizsgáitok - jegyezte meg félvállról, majd belekezdett a bűvészek ezerhatszázhetes üldöztetésébe. Hamarosan mindenki visszaaludt.

	Az egyik legnagyobb előadóteremben voltak, a lehető legtávolabb egymástól. Hat bűvész esetén ez elég könnyű feladat volt.
	Anubis a plafont bámulta. Már lassan tíz perce. Előtte tesztlapok és esszétémák hevertek, többé-kevésbé megoldva vagy kidolgozva. Általában inkább kevésbé, mint többé.
	Vajon mit gondoltak a reneszánszban, amikor ilyen kazettákat raktak a plafonra? Szörnyen néznek ki... Elfordította a tekintetét a mennyezetről, és megmasszírozta a nyakát. Körülnézett - már a többiek se nagyon dolgoztak. Quentin és Zai apró kártyákat dobáltak egymásnak, amikor a Szemfényvesztő segédje nem figyelt. Anubis kíváncsi lett volna, mi van a kártyákra írva - a fiúk vigyorából ítélve semmi köze nem volt a feladatokhoz. Pár paddal odébb Kay lazán hintázott a székén, és a tollát pörgette az ujjai közt. A szája sarkában nevetés bujkált, ahogy Bennyt és Lalát nézte, amint egymást próbálják röhögésre bírni.
	Anubis a feladatlapra meredt. Túl sok üresen hagyott kérdés meredt vissza rá. Hány csoportba sorolhatjuk a bűvészeket és milyen szempontokat kell figyelembe vennünk? Milyen alpontokat tartalmaz az International Brotherhood of Magicians 2006-os szabályzata?
	A fiú sóhajtott egyet, és pisszegett. Kay felkapta a fejét, mire a széke hangosan a padlónak csapódott. Vágott egy grimaszt, várt egy kicsit, majd feltűnésmentesen Anubis felé fordult.
	- A harmincnégyes megvan? - suttogta Anubis. Kay aprót bólintott, majd a feladatlapból repülőt hajtogatott, és a megfelelő pillanatban útnak indította. A repülő felszállt, elsuhant a kazetták előtt, tett egy kört a teremben, majd pontosan Anubis asztalán landolt. Ő óvatosan kihajtogatta, majd visszacsomagolta és továbbította a többieknek is.
	- Hogyan alapult az IBM? - tátogta Kay, de Anubis csak a fejét rázta. Lala könnyedén hátrafordult, és egy teleirkált papírlapot ejtett Kay asztalára. - Nem biztos - vonta meg a vállát, majd visszafordult és odavetett egy grimaszt Bennynek.
	Benny halványan elvigyorodott, de nem nevetett. Egy pillanatra ismét a tesztre koncentrált. Honnan a francból tudjam, hogy melyik klubnak volt tagja Houdini? Meg hogy mi volt az eredeti neve... Jézusom, mekkora baromság már ez!
	Nyelt egyet, és elfintorodott. Valószínűleg itt a vége, fuss el véle. Francba, gondolta, és megkocogtatta körmével az asztallapot. Lala várakozva nézett rá. A fiú gyorsan felskiccelt valamit egy papírra, és fölé firkantott pár szót, majd összegyűrte és átdobta a lány asztalára.
	Lala végre hangosan felnevetett.
	
	- Aztán jók legyetek - vigyorgott Lala Quentinre és Zaira a színházterem színpadán. Ez volt az utolsó estéjük hatan.
	- De te is itt maradsz, nem? - kérdezte Zai összezavarodva. - Mármint, átmentél, meg minden.
	- Átmentem - vont vállat Lala, mintha nem lenne nagy dolog. - De szerintem Kayjel tartok. Nem lenne buli nélküle.
	Quentin melegen elmosolyodott. - Nem tudom, hogy most megsértődjek-e, vagy örüljek nektek - jegyezte meg.
	- Kay még nem ment bele - mondta Lala. - Úgyhogy nyugodtan sértődj csak meg.
	A fiúk elvigyorodtak. Quentin átölelte a lányt. - Köszönöm - suttogta a fülébe.
	- Mit? - kérdezte Lala mosolyogva, mire Quentin csak megvonta a vállát.
	- Hogy elfogadsz. Majd hívj meg az esküvőtökre! - Quentin elengedte a lányt, és összekulcsolta az ujjait Zaiéval. Már alig érzett félelmet, amikor a többiekkel voltak.
	- Akkor ez a te búcsúbulid is? - kérdezte Zai. Aztán hirtelen Quentin felé fordult - Ez azt jelenti, hogy kettesben leszünk. - Szélesen elvigyorodott, mire Quentin az ajkába harapott. - Ezt élvezni fogom.
	- Srácok, még itt vagyunk - kiáltott át a terem másik feléből Benny. Éppen citromot reszelt egy nagy bóléstálba, miközben Anubis és Kay az összedobált fűszerek között keresett valami használhatót. Lala összehúzta a szemét.
	- Nem hinném, hogy így kell ezt csinálni - jegyezte meg. - Először is, kéne bele fehérbor is. Meg gyümölcs. És mi a francért reszelsz te citromot?
	Zai Quentinnek dőlt. - Tehát már csak ketten leszünk - mondta, és most egészen máshogy ejtette ki a szavakat. - Az egyikünk lesz a Szemfényvesztő tanítványa. A másik meg hazamegy.
	Quentin csak hallgatott. Megijesztette a gondolat, hogy Zai nélkül kell itt maradnia, de az is, hogy vissza kell mennie a többi fiú közé a kis tetőtéri lakásba. Olyan közel volt, hogy megismerje a Szemfényvesztőt, hogy végre beszélgethessenek és tanuljon tőle, de még ez is ijesztőnek tűnt. Elvégre eddig nem sokat törődött vele.
	- Nem akarok hazamenni apámhoz - bukott ki Zaiból hirtelen. - Mármint azt akarom, hogy nyerj, és te legyél a világ legjobb bűvésze. De ha hazamegyek... ha kiesek, és úgy megyek haza, akkor ő fog nyerni. Akkor tényleg nem több ez az egész, mint egy hülye hobbi.
	- Nem is akarsz nyerni? - fordult egy pillanatra szembe vele Quentin.
	Zai megvonta a vállát. - De, persze, hogy akarok. De azt se bánnám, ha te nyernél. Király lenne, ha a világ legjobb bűvésze az én fiúm lenne.
	Quentint elöntötte a melegség. - Ühüm - mondta elgondolkodva. - Van benne valami.
	Egy órával később mindenki gyümölcsrizzsel és bóléspohárral a kezében üldögélt a színpadon. Halkan beszélgettek, és igyekeztek nem gondolni a jövőjükre - se azok, akik kiestek, se azok, akik bent maradtak. Kay és Lala összebújva dögönyözték Setét, aki láthatóan kiélvezte a figyelmet.
	Quentin belekortyolt a bóléjába. Egészen jól sikerült ahhoz képest, hogy Bennyék eredetileg oregánót és pirospaprikát akartak beletenni. Végignézett a többieken, és hirtelen elöntötte a bűntudat. Ez az utolsó alkalma elmondani nekik. A tekintete összeakadt Laláéval, és megszólalt:
	- Öhm... srácok? - a hangja egy kicsit megremegett, de elég erős volt ahhoz, hogy a többiek felé forduljanak. - Ne utáljatok meg. Izé. Egyszer már nekifutottam, de basszus, ez nem lett könnyebb. - Öt szempár meredt rá várakozóan. Két kék, egy barna, egy borostyán és egy éjfekete. - Szóval az apám... - kezdett neki újból, de elakadt. Képtelen volt kimondani. Lesütötte a szemét.
	- ...a Szemfényvesztő - hallotta Lala hangját. Zavartan nézett rá.
	- Honnan tudtad? Izé... megegyeztem vele, hogy nem mondjuk el senkinek - mondta Quentin. Az egész arca lángolt, de most nem az izgalom, hanem a bűntudat miatt. - Ne haragudjatok - tette hozzá halkan.
	- Amiért a Szemfényvesztő az apád? - kérdezte Benny. A hangja nem csengett dühösen.
	- Ez nem számít csalásnak? - kérdezte Anubis valamivel ellenségesebben, mire Quentin legszívesebben elsüllyedt volna.
	- Én... én nem hiszem, hogy ez őt befolyásolná... vagy hát nem előnyömre - nyögte ki.
	- Ezt tanúsítom - jelentette ki Lala határozottan. - Valamikor beszélgettem a Sze... apukáddal, és azt mondta, hogy,,ő aztán nem kivételezik senkivel" - utánozta a Szemfényvesztő hangját. - Azaz, mintha utalt volna rá, hogy nekem azért szurkol - vigyorodott el.
	Zai ivott egy kortyot a bóléjából. Majd még egyet.
	Aztán megszólalt: - Nem azt mondtad, hogy a nagynénédéknél éltél? - kérdezte, és a hangjában nyoma sem volt megbántottságnak vagy dühnek. Quentin fellélegzett.
	- Ami azt illeti, pár hónappal a verseny előtt derült ki, hogy... létezik egyáltalán. Amikor megszülettem, anyám meghalt, ő pedig nem bírta elviselni, úgyhogy a nagynénémékre bízott és eltűnt. Azt hiszem... azt hiszem, mindig is engem hibáztatott anyám haláláért.
	Quentin lesütötte a szemét, majd zavarában felhajtotta a maradék bóléját. Ezt nem akarta elmondani a többieknek.
	Lala kissé feszengve megszólalt: - Amikor megemlített téged... szóval nem hinném, hogy dühös lenne rád.
	Quentin hálásan rámosolygott, de nem tűnt úgy, mintha meggyőzte volna Lala kijelentése.
	Egy darabig mindenki csöndben emésztette az új információt, de senkit sem tört össze a dolog. Zai odatelepedett Quentin mellé, és hátulról átkarolta. A nyakába temette az arcát, és egy apró csókot lehelt a fiú fülcimpájára, mire Quentin sóhajtva dőlt hátra a karjaiba.
	Aztán Zai felnézett, és elgondolkodva Lalára meredt.
	- Ha már ilyen őszinték vagyunk - kezdte -, mi történt Troye-al?
	Lala felnevetett, és eltakarta az arcát. - Esküszöm nem tettük el láb alól!
	Benny kétkedve nézett rá. - Azért a helyedben én nem esküdöznék ilyen könnyedén - jegyezte meg. - Hallottam a sikolyait.
	Lala vigyorogva hozzávágott egy narancsot.
	- Csak beesett egy beépített verembe. Semmi baja nem lett.
	- És még mindig ott van? - kérdezte Zai.
	- Idióták - forgatta a szemét Lala. - Kirúgták, mert ilyen könnyen kiiktattuk. De megérdemelte.
	Határozottan körbenézett, és hirtelen senkinek sem volt semmi ellenvetése. Naná, hogy megérdemelte! Ki tudja, mit csinált, vagy mi lett vele később. Megérdemelte.
	Kay lustán kinyújtotta a lábait. - Nem táncolunk? - kérdezte.

	Hat tánccal később - Benny duplázott - Lala egyedül lépdelt a folyosón. Egy kis magányra vágyott, és kezdte megérezni a bólét is. Nyugodt léptei visszhangoztak a hideg lépcsőházban, ahogy felkaptatott a padlástérre. Lassan elsétált a szobáik mellett - holnap már nem itt alszom, gondolta. Végigsimította a faajtókat, és nosztalgikusan elmosolyodott. Talán egy kicsit szomorúan is.
	Aztán a régi szobájuk felé vette az irányt, a tizenkét fős, ferde mennyezetű raktárszoba felé. Az ajtóban megállt egy pillanatra. A padlón még mindig kesztyűk hevertek, de már elkezdte belepni őket a por. Az ágyak csupaszon sorakoztak egymás mellett, a szekrényajtók tárva-nyitva álltak, és a plafon ferdébbnek tűnt, mint valaha.
	Lassan odaballagott a régi ágyához, és megsimogatta a fa keretet. Valami kiesett a matrac és a keret közötti résből, és becsúszott az ágy alá. Lala utánamászott, és egy sárga papírcetlivel tért vissza. A cetlin tiszta, rendezett kézírással egy rövid sor árválkodott:
	"Na? Megismertél mindenkit? ~L"
	Lala összeszorította a száját, és lecsúszott az ágy tövébe. Érezte, ahogy elönti a szemét a könny, de mosolygott. Az öklébe gyűrte és a mellkasához szorította a cetlit. Igen, Liana, gondolta, és elöntötte a szeretet a lány iránt. Igen.

	Mire visszatért a színházterembe, a fiúk megitták a maradék bólét, és felszabadultan táncoltak. Lala rájuk mosolygott - ismerem őket, gondolta. Kayhez lépett, aki Setével táncolt, és láthatóan jobban érezte magát, mint a németjuhász. Átölelte a derekát, mire Kay elengedte Setét, és visszaölelte.
	- Ugye együtt maradunk odakint is? - kérdezte Lala halkan.
	- Igen - mosolyodott el Kay. - Odakint is.
	Aztán már csak némán ringatóztak a zenére. Lala Kay mellkasának döntötte a fejét, és beszívta a fiú illatát. Nem is volt kérdés, hogy maradok-e nélküle, döbbent rá.
	Kicsit oldalra fordította a fejét, és a többieket nézte. Benny és Anubis abbahagyták a táncot és a színpad szélén ülve beszélgettek - talán a jövőről, ki tudja. Quentin az üres bóléstál mellett állt mélyen a gondolataiba merülve. Jobb kezében az üres poharát szorongatta, bal kezében egy érme pörgött villámgyorsan. Egy húszas.
	Zai a fiú mellé lépett, és a fülébe súgott valamit. Quentin meglepetten összerezzent, majd a zsebébe süllyesztette az érmét, és Zaihoz fordult. Melegen elmosolyodott, mire Zai megfogta a kezét, és Laláék felé húzta. Eleinte csak külön táncoltak, egymás mozdulatait követve, de nem érve a másikhoz. Aztán a zene változott és Quentin óvatosan átkarolta Zait. Zai mondott valamit, mire Quentin halkan felnevetett, és közelebb húzta magához. Összesimulva keringtek a zenére a maguk furcsa, ritmustalan táncában.
	Lala elmosolyodott. Csoda, hogy nem buknak fel egymásban, gondolta, de ahogy elnézte őket, elöntötte az érzés, hogy az örökkévalóságig táncolnának így a legkisebb botlás nélkül.

	Lassan beköszöntött a tavasz. Korán érkezett, de nem tűnt maradandónak - egymást váltogatták a napfényes hétvégék és a hóviharok. Quentin és Zai egyre jobban kiismerték magukat a bűvészek hierarchiájában, és egyre jobban beleásták magukat a legváltozatosabb elméletekbe. Már amikor éppen nem gyakoroltak.
	Ami azt illeti, nem sokat maradtak kettesben - a magasabb rangú bűvészek szinte állandóan a közelükben voltak. Egy idő után megszokták és megtanulták szeretni a jelenlétüket. A bűvészek bármikor hajlandóak voltak segíteni nekik, és láthatóan átérezték a helyzetüket, vagy legalábbis, ami a tanulást illeti.
	A szobában lassan besötétedett, ahogy odakint lebukott a nap, de Zai észre sem vette. Amíg a céltáblát látta, addig más nem számított. Mechanikusan dobálta a benzinbe mártott késeket, és rutinosan öntötte le őket vízzel, amikor eltalált egy kavicsdarabot, és a szikra lángba borította a pengét.
	Aztán valaki felkapcsolta a villanyt.
	- Tudom, tudom, sajnálom - szólalt meg mögötte egy hang bocsánatkérőn.
	- Ki itt belépsz, hagyj fel minden reménnyel - mormolta Zai hátra se fordulva.
	- Mindennel? - kérdezte a Szemfényvesztő különös hangsúllyal, mire Zai megpördült.
	- Francba, ne haragudjon, azt hittem Quentin az - szabadkozott, és villámgyorsan eltűntette a nehezen beszerzett két doboz sört az ágy mellől.
	- Gondolom, jobban örültél volna neki - jegyezte meg a Szemfényvesztő csak úgy mellékesen. - Amúgy gondoltam, bemutatkozom hivatalosan is. Max vagyok - nyújtotta a kezét Zainak. Zai meglepetten rázta meg.
	- Valami egzotikusabbra tippeltem volna - mosolyodott el kicsit bizonytalanul. Nem igazán tudta hova tenni ezt a Szemfényvesztőt, aki előtte állt. 
	- Általában ezt mondják... főleg Wilhelmnek gondolnak. - Pár pillanatig kínosan hallgattak. Aztán Zai meggondolta magát, finoman megrázta a fejét, és elővette a söröket az íróasztal mögül.
	- Kér egyet? - kínálta Maxet, aki meglepetten vette el a dobozt.
	- Nem félsz, hogy lebuksz a mestered előtt? - kérdezte érdeklődve.
	- Abban reménykedtem, hogy lekenyerezhetem - válaszolta Zai vigyorogva. - Amúgy is, maga a fiúm apja. Egy kínos sörözés szinte kötelezőnek számít.
	A Szemfényvesztő pislogva köhögött, majd zavarában kibontotta a sört.
	- Nem vagyok hozzászokva ehhez a mondathoz.
	- A "kínos sörözéshez"?
	- A "fiúm apjához". Lassan már kezdem megszokni, hogy ismét körülöttem van, de ez a "fiúm"-dolog még nagyon új.
	Zai lesütötte a szemét. - Zavarja? - kérdezte halkan.
	- Mi? - nézett fel őszinte komolysággal Max, mire Zai hálásan elmosolyodott.
	Hallgattak egy sort.
	- Tudod - kezdte aztán a Szemfényvesztő valamivel halkabban -, nem hittem volna, hogy valaha is megtalálom. Azt hittem, örökre elvesztettem. Sőt, ha ránézek, néha még most is azt hiszem.
	- Maga nem bízik a csodákban, igaz? - kérdezte Zai.
	- Foglalkozási ártalom - mosolyodott el szomorkásan Max.

	Zai bizonytalanul felemelt az asztalról egy treff ászt, megforgatta, majd visszatette. Quentin szobájában volt, és nagyban küzdött a lelkiismeretével. Igazából csak át akart jönni egy kicsit. Arról nem ő tehet, hogy Quentin éppen nem volt a szobájában.
	Csak megvárom itt, gondolta, és egy köteg papír után nyúlt. A tetején gondosan kidolgozott ábrák voltak különböző trükkökről, és Zai már éppen visszatette volna, amikor megakadt a szeme egy színes sarkon. Óvatosan kihúzta a lapot a többi közül. Döbbenten nézett a kezében tartott rajzra. Két kezet ábrázolt amint tálat alkotnak, a tálban pedig tükörsima víz tükrözött vissza fejjel lefelé egy arcot. Zai arcát.
	A fiú óvatosan leült a padlóra, és a kezébe vette a lapokat. A köteg felső harmada tervrajzokból és vázlatokból állt, de alattuk grafikák, festmények és rajzok feküdtek. Néhány portré, néhány egész alakos rajz, pár csendélet és rengeteg szürrealisztikus kompozíció és jelkép. Többségük a bűvészeket ábrázolta, de közülük is főleg Zait. Az arcát, a kezét, a nyaka ívét.
	Zai döbbent ámulattal lapozta át a rajzokat. Aztán kinyílt a szoba ajtaja, és Quentin meglepetten állt meg a küszöbön. Zai tágra nyílt szemmel nézett fel rá.
	- Quentin - suttogta csodálattal. - Quentin, ezek gyönyörűek.
	- Nem vagyok benne biztos, hogy akartam, hogy lásd ezeket - mondta Quentin csöndesen.
	Zai fájdalmasan lehunyta a szemét. - Ne haragudj - mondta, és érezte, ahogy marja a gyomrát a bűntudat. Quentin némán leült mellé. Az állkapcsát összeszorította, a szemöldökét összevonta, és igyekezett szigorúan nézni, de amint megpillantotta a skicceit Zairól, elfutotta az arcát a pír.
	- Most úgy érzem magam, mint valami perverz kémkedő - morogta.
	- Én is - jegyezte meg Zai, mire Quentin halkan elnevette magát.
	- Összeillünk, mi? - vonta meg a vállát.
	- Naná - vágta rá Zai, és Quentin felé fordult. - Ezek elképesztőek - intett a rajzok felé, de Quentin csak a szemét forgatta.
	- Csak vázlatok és skiccek, nem volt időm többre. Majd valamikor megmutatom neked, mit tudok - kacsintott Zaira mosolyogva. Már nyoma sem volt benne haragnak. Kényelmesen Zai vállának dőlt. - Ami azt illeti, mielőtt apa megtalált, ebből éltem. Amolyan utcai művész voltam - mondta mosolyogva.
	Zai csodálattal a szemében nézett rá. - Ez nagyon menő, Quentin.
	- Kipróbálod a festékeket? - kérdezte Quentin ragyogó szemmel, mire Zai apró csókot nyomott a szája sarkába.
	Egy órával később mindketten könyékig festékesen, törökülésben ültek a padlón. Quentin egy palettával a kezében Zaihoz hajolt, és az ujjaival három csíkot húzott az arcára. Zai elmosolyodott, és ő is egy-egy festékcsíkot rajzolt Quentin mindkét járomcsontjára.
	Egy darabig csöndben méregették a másikat, aztán Quentin átmászott Zai ölébe és késő estig csókolóztak.

	Április volt. Épphogy elmúlt éjfél, úgyhogy még csak pár perce, de már április volt. Quentin végtelen türelemmel rakosgatta a kártyákat egymásra, amíg Zaira várt. A Szemfényvesztő egyre több időt töltött vele kettesben, láthatóan megkedvelte a fiút. Quentin elgondolkodott, vajon őt is ennyire kedveli-e, de nem tudta volna megmondani.
	Vállat vont, és még egy kártyalapot beépített a várba. Lassan a fél szobát beterítette, de minden pillanatban összedőlhetett. Quentin a következő lap után nyúlt. Holnap vége, gondolta. Egyáltalán nem volt ideges. A vizsgaelőadása többnyire kész volt, már csak a holnapon múlt a siker.
	Meglátjuk, helyezte a lapot az egyik bástyára, és elővett egy újabb pakli kártyát.
	Aztán Zai kivágta a szoba ajtaját, és a kártyavár azzal a lendülettel összeomlott. Dominóként dőltek egymásra a lapok, és pillanatokon belül már csak egy vastag kártyaszőnyeg maradt a négy bástyás, hatalmas várból.
	Quentin Zai felé fordult. - Üdv itthon! - mondta, és nekiállt összeszedni a lapokat.
	Zai drámaian a szívéhez kapott. - Mindig is ezekre a szavakra vágytam - mondta nevetve, de a szeme melegen csillogott. - Ha szólsz, óvatosabban nyitom ki az ajtót - térdelt le Quentin mellé.
	Quentin vállat vont és homlokon csókolta Zait. - Nem bánom.
	Egy darabig csöndben szedegették fel a kártyákat, aztán Quentin megszólalt: - Ez az utolsó esténk együtt.
	Zai egy pillanatra megmerevedett, majd felszedett még egy lapot. - Ezen én is gondolkodtam - mondta végül. - Mit szeretnél csinálni?
	- Rajzolni - felelte Quentin egy szívdobbanásnyi szünet után.
	- Mit? - kérdezte Zai mosolyogva.
	- Minket.
	Zai Quentin felé fordult, de Quentin továbbra is a kártyákat rakosgatta. A füle hegye élénken vöröslött. Zait elöntötte a melegség. Hátulról átölelte Quentint, és a tarkójára támasztotta a homlokát. - Nézhetem? - kérdezte halkan.
	- Persze - válaszolta Quentin, mire Zai puha csókot lehelt a tarkójára és elengedte a fiút.
	Pár perccel később a folyosón osontak az apró belső udvar felé. Quentin keze a rajzos cuccaival volt teli, Zai pedig lapokat és a rajztábláját hozta. Az udvar ugyanolyan volt, mint mindig - csöndes és elhagyatott. A hold reflektorként világított meg egy zsebkendőnyi földet.
	Quentin az ölébe fektette a rajztáblát és a papírra illesztette a ceruzát. Zaira nézett, és izgatottan elmosolyodott. Kíváncsi volt, mivé állnak majd össze a vonalai.
	Zai Quentint figyelte. A keze gyorsan, mégis ijesztően pontosan siklott a papíron, és pár perc múlva felismerhetővé vált a kép. Londont ábrázolta, és őket - kisujjukat összekulcsolva álltak az esőben és egymásra nevettek.

	Később, mikor már nem volt elég fény a rajzoláshoz, a csillagokat nézték és beszélgettek. És nevettek. A csillagok rájuk mosolyogtak, és ők csak nevettek és nevettek.
	Amikor pedig elváltak, Quentin érezte az ürességet a tenyerében, ami Zai után maradt. Túl könnyen csúsztak ki a kezeik egymásból.

	Quentin feldobta az érmét, és elkapta. Eddig minden a terv szerint haladt, most vár pár másodpercet, aztán kisétál a színpadra, és vége. Amikor majd kivonul, visszatér a ritmusjáték, amit a hipnotizáláshoz használt, és ami olyan, mint az elefántdübörgés. Már csak meg kell hajolnia és fogadnia a közönség tapsát.	
	Nyelt egyet, és kilépett a takarásból. Piros frakkját még jobban kiemelték a reflektorok. A színpadon túl feldördült a taps, és ő szélesen mosolyogva meghajolt. Már csak Zain múlt minden.
	Zai büszkén figyelte a fiút, amint végigvezényel egy előadást, minden trükköt végigvisz, tüzet nyel és kést dobál, és egyszer sem botlik meg a két számmal nagyobb cipőjében. Egy pillanatra összetalálkozott a tekintetük, és Zai szíve megdobbant. Kiszáradt szájjal nyelt egyet. Megígérték, hogy a legjobbat hozzák ki magukból.
	Zai fellépett a színpadra. A reflektorok eleinte elvakították, de megtanult átlátni a fényükön. Biccentett a Szemfényvesztő - Max - felé, majd a mutatóujja rezdülésével ködbe burkolta a színpadot.
	- Hölgyeim és uraim - szólalt meg a színpadi hangján a fehérség mögül. - Köszöntsék a Kelet Mágusát!
	Tapsolt egyet, mire a köd fokozatosan feloszlott, és láthatóvá váltak a körülötte keringő kártyalapok. Szélesre tárt karokkal meghajolt, és elkezdte a showt.
	Emlékeket varázsolt a színpadra, idegenek emlékeit és a saját emlékeit. Varázsolt. Játszott. Elhozta Keletet és összekeverte Nyugattal. Ő Mágus volt - Quentin Szemfényvesztő.
	Aztán valahol az előadás végén összetört egy tükör és a szilánkok ezerfelé spricceltek. A varázslat egy pillanatra megtört. Zai dermedten megállt egy másodpercre, majd mély levegőt vett és folytatta az előadást.

	A "Kelet Mágusa" éppen a kesztyűjét húzta le, amikor Quentin kirontott a folyosóra. A fiúnak vágódott, és a falhoz szegezte. Az arany karikák az írisze körül dühtől villámlottak. A hideg téglának préselte Zait, és az arcába meredt.
	- Direkt csináltad - mondta halkan és fenyegetően. Egyszerre volt kérdés és kijelentés.
	- Mindenki hibázhat - sütötte le a szemét Zai - képtelen volt állni Quentin tekintetét.
	Quentin egy pillanatra engedett a szorításon. - Akkor véletlen? - kérdezte bizonytalanul. A szemébe visszalopakodott a szokásos meleg fény. A válla beesett, és hirtelen úgy tűnt, mintha semmi sem tartaná, mintha bármelyik pillanatban összerogyhatna. Zai nem felelt, csak a padlóra szegezte a tekintetét. Az arcára enyhe pír kúszott.
	Quentin elengedte fiút és hátralépett. Mögötte áramlott kifelé a teremből a közönség. Egy pillanatig mozdulatlanul állt, aztán tehetetlen dühében teljes erőből a falba öklözött. Zai ösztönösen felé mozdult, hogy megállítsa, - hogy megvédje önmagától, - de félúton megtorpant.
	- Vigyázz azokra az ujjakra, te - szólalt meg Quentin mögött a Szemfényvesztő. - Még szükséged lehet rájuk.
	A fiú az ajkába harapva fordult hátra. A keze vöröslött, de ez nem tűnt elégnek ahhoz, hogy megállítsa. Aztán az apja szemébe nézett, és visszanyelte a káromkodást.
	- Akkor... nyertem? - kérdezte alig hallhatóan.
	- Nagyon úgy néz ki - vont vállat Max. Quentin Zaira kapta a tekintetét, és Zai visszameredt rá. Egy örökkévalóságig csak távolról figyelték egymást. Aztán elindultak és egymásba fonódva torpantak meg. Quentin Zai nyakába temette az arcát. Egyszerre volt dühös és boldog, de legfőképpen és mindenek előtt félt.
	- Még sosem örültem kevésbé győzelemnek - suttogta Zai nyakába. Ajkai a fiú bőrét súrolták.
	- Két év - mondta Zai, és lehunyta a szemét. - Megvárlak.
	Quentin még erősebben kapaszkodott Zaiba, és ő is összeszorította a szemét. - Nem hiszek neked - lehelte. Zai halványan elmosolyodott.
	- Fogadjunk? - kérdezte, mire Quentin viszonozta a mosolyt.
	- Egy húszasban?
	Zai mélyen beszívta Quentin illatát. - Két év - jelentette ki.

***
	Vártam. Az ujjaim között halvány elmosódásban pergett a húszas. Aztán kopogtak, és Denise vörös hajkoronája tűnt fel az ajtóban.
	- Hé, Quentin, ígérd meg, hogy írsz majd - mosolygott rám, és a szeplői vele együtt mosolyogtak. Éreztem, hogy visszatér a torkomba a csomó, amivel ébredtem. Tényleg elmegyek.
	- Naná, hogy írok - feleltem, és zsebre vágtam a húszast. Lecsaptam a bőröndöm tetejét, és utoljára kinéztem az ablakon. Két év telt el azóta, hogy nyertem. Két éve nem láttam senkit a régi csapatból. Két éve nem láttam Zait.
	A gondolatra összeugrott a gyomrom. Ne gondolj rá, mantráztam magamban, miközben leballagtam a széles főlépcsőn. Apa már lent várt.
	- Legalább fésülködj meg - nevetett rám. Nyelvet öltöttem, de azért elsétáltam a legközelebbi tükörig. A hajam a szokásos összevisszaságában meredezett mindenfelé - esélytelen lett volna kifésülni. A szemem viszont még erősebben ragyogott és a titkos kis szeplőim is bátrabban virítottak az orrom körül. A tükörképemre kacsintottam, és Apára néztem.
	- Mehetünk?
	Apa intett, hogy menjek előre, majd finoman lesepert egy porszemet az öltönyéről. A szememet forgatva nyitottam ki az ajtót. Az ajtón túl, lazán a falnak dőlve egy fekete hajú srác várt. Fekete zakót viselt és kék farmert, a csuklóján vékony bőrszalag futott. Egy kicsit magasabb lett. És izmosabb is talán. Sőt, a haja is megnőtt. De a szeme ugyanolyan maradt.
	- Quentin - mondta, és a szívem mintha megőrült volna.
	- Zai - nyögtem ki. Ő visszafogottan elmosolyodott, és alaposan végigmért.
	- Magasabb vagy - jelentette ki. - És honnan szedted ezeket az izmokat?
	Gyűlöltem magam, amiért az arcom máris lángolt, de sikerült valami mosolyfélét kipréselnem. - Ja, te is megnőttél.
	- Idióta - jelentette ki, és átölelt. Amolyan barátságos ölelés volt - kicsit bizonytalan, kicsit távolságtartó. - Azt hiszem, megnyertem egy fogadást - jegyezte meg.
	A tenyerébe nyomtam a húszast, és halványan rámosolyogtam. Ő elkapta kezem, és finoman az ajkához emelte. A szemébe néztem - fekete tekintete szikrázott a visszafojtott érzelmektől. Elakadt a lélegzetem, és magamhoz húztam Zait. Teljes erőmből magamhoz szorítottam, ő pedig belecsókolt a nyakamba.
	Az ujjaim megtalálták Zai ujjait. Köréjük fonódtak és nem engedték el.
1


