Parázs
   Az éjszaka mindig izgalommal tölt el. A bennem égő tűz ilyenkor messzire világít, nem homályosítja el semmi. Engedelmeskedik nekem: én vagyok ura és parancsolója: én vagyok maga a láng. A gyűlöletem táplálja: így van ez azóta, hogy Követő lettem. Ma már új néven ismernek: a Tűz Pásztorának hívnak, és mindennél jobban félnek tőlem. Jól teszik.
   A törzs lakhelye, ahova sietek, átlagos, egyszerű porfészek. Én azonban pontosan tudom, hogy sokkal többet rejt: olyasmit érzek a közelében, amit csak ritkán: a fájdalom lángnyelveit. Érzem, hogy egy fajtámbeli, egy hārjaz szenved az emberek kezei közt: szolgasorba taszítva, fájdalom és félelem közt, a benne égő gyűlölet elfojtva pislákol. Én pedig azért megyek, hogy szabadságot kínáljak neki.
   Látom a távolban az őrtüzeket, és körülöttük a harcosokat. Tudom, hogy ha meglátnak, szétrebbennek. A bátrabbak talán megpróbálnak majd megállítani. Ha szerencséjük van, a pengéim végeznek velük. Ha nem, akkor a lángok. Valahol, az egyik kunyhó mélyén pedig nyugtalanul szunnyad ő, akit keresek. Már nem kell soká várnia rám.
   Letörlöm a könnyeimet, tudom, hogy a sírástól csak rosszabb lesz, főleg, ha meghallják. Csakhogy hiába dörzsölöm a karomon a sebeket, a fájdalom csak nem akar elmúlni. A vízhordáshoz használt edények kötele megint véres nyomokat hagyott. Kötél… egyre gyakrabban gondolok rá, de már nem mint kínjaim, hanem mint megváltásom forrására.
   Sóhajtok egyet, és kikelek az ágyból, vigyázva, hogy minél kevesebb hangot hallassak. A „szüleim” egyetlen pisszenésemért képesek véresre verni a hátamat. Egyszer megnézte egy vándor, és majdnem nekik támadt. Adott is valami gyógynövényt, amit persze ők az első adandó alkalommal elégettek, gondosan ügyelve arra, hogy én is lássam. Hogy még csak gondolni sem merjek enyhülésre.
   A kötelet felemelem, és magammal viszem az ágyba. Néhol barna foltok éktelenkednek rajta: az én vérem. A kezemet nézem: régebben gyűlöltem, mert fekete, nem szép világos, mint mindenki másé. Tudom, hogy nem vagyok olyan, mint ők. Harjaz vagyok: az ő szemükben veszedelmes vadállat, aki csak a verésből ért. Magamat gyűlölni azonban értelmetlen és fölösleges: megtanultam tehát őket gyűlölni.
   Több nehézséget okoztak a harcosok, mint gondoltam, pedig a tüzek egyetlen szavamra kialudtak. Valahogy mégis észrevették, ahogy közelebb értem hozzájuk, és az egyik rám támadt. Gyors volt: kénytelen voltam fegyvert rántani, és keresztüldöfni a torkát, de a hörgésére odagyűlt a többi is. Szerencsére nem fogták fel, kivel állnak szembe: pillanatokon belül eleven fáklyává változtak.
   Ahogy lassú léptekkel haladok a kunyhók közt, gondolataim elkalandoznak: réges-régen, amikor még fiatal voltam, engem is hasonlóképp mentettek ki rabszolgatartóim markából. Gyerekként fogtak el az Urush klán harcosai: a hegyekben dolgoztattak. Kevés fény, kevés étel, kőpor, borzalmas bánásmód. Állatokként tartottak minket.
   Nem volt ez mindig így. Gyermek voltam még, mikor befogadtak: szüleimet levágták valami régi bosszúhadjárat miatt, én pedig árvaként ide kerültem. Állítólag egy Vándor hozott ide: nevet is új „szüleim” adtak nekem. Lia. Ahogy csak rá gondolok, a kezem ökölbe szorul. Hányszor, de hányszor hallottam ezt a nevet, hányszor szorított jeges markába a félelem.
   Amíg még kicsi voltam, kedvesek és megértőek voltak velem. Megvigasztaltak, ha a többi gyerek kicsúfolt vagy megvert a fekete bőrömért és a vörös hajamért. Ahogy azonban felnőttem, és bosszút álltam azokon, akik bántottak, rájöttek, hogy mégsem vagyok a gyerekük, csak egy idegen, aki nem méltó az emberi bánásmódra.
   Egy nap aztán jött valaki. Tudtam, hogy fajtámbeli: messziről lerítt róla. Feketébe volt öltözve, vállán és derekán kard. A törzs harcosai elkísérték hozzánk. Messzi földről jött kereskedőnek mondta magát. Szemrevételezte az ércet, amit bányásztunk, és minket is. Amikor beesteledett, titokban odajött hozzám, és egy kést nyomott a kezembe. Azt mondta, két nap múlva találkozzunk a falutól délre, a kőrakásoknál.
   Egyre gyakrabban bíztak rám nehéz munkát, nem törődve azzal, hogy a kevés étel miatt gyenge voltam. A vérzésem rendszertelenné vált, úgy éreztem, nem bírom tovább. Ágynak estem. Lázam volt, félrebeszéltem, látomások kínoztak. Egy vándor gyógyított meg. Amikor felépültem, több ételt adtak, de többet is vertek. Megszoktam a saját vérem látványát: úgy képzeltem, a cseppek értékes drágakövek.
   Azt a harcost, aki folyton kötéllel vert minket, öltem meg először. Álmában vágtam el a torkát: némán halt meg, talán fel sem ébredt. Ahogy kimásztam a barlangból, és fölnéztem az égre, tudtam, hogy végre szabad vagyok. Éreztem, ahogy a vér vágtat az ereimben, és a gyűlölet máglyaként lobog bennem.
   A kötelet nézegetem. Milyen egyszerűen hajlik, csavarodik! Hurkot kötök rá, és a nyakamba akasztom. Elképzelem, ahogy megszorul, ahogy levegőért kapkodok. A világ elsötétül, és jótékony, örök álomba merülök. Nincs többé szenvedés, nincs félelem, nincs semmi, csak a halál nyugalma…
   Követő napokkal később lettem csak, amikor már jobban megismertem újdonsült útitársamat. Megtanított az Útra, elmondta, hogy a feladatunk egyszerű: mi a szabadság hírnökei vagyunk. Vért, lángokat és pusztulást hozunk: aki azonban érdemes rá, újászületik a hamvakból. A szabad akarat az egyetlen, amiért ölni kell, amért harcolni érdemes. Én pedig pontosan ezt teszem.
   Kezemmel finoman meghúzom a kötél végét… de aztán gyengeséget érzek. Próbálom összeszedni az akaraterőmet, a lángot, amiről tudom, hogy bennem ég, de nem megy. Hallok valamit kintről: a szívem a torkomba ugrik. Túl hangos voltam? Ne! Nem akarom, hogy megint megverjenek! Vagy, ami még rosszabb, lehet, hogy „apám”, az a szörnyeteg megint engem akar. Próbálok hangtalan lenni…
   Odaérek az egyik kunyhóhoz, és érzem az ő félelmét a falakon túl. A gyűlölet, ami eddig parázslott bennem, most fellángol. Az ajtóhoz lépek, és egyetlen mozdulattal berúgom. Belépek. Rögtön érzem, merre van. Hallom, ahogy lélegzete riadtan rebben. Ébren van tehát…
   Valaki bejött. Hallottam az ajtó puffanását. Hallom, ahogy az én ajtóm is feltárul, és megpillantom őt. Kezemben tartom a fáklyát, amit az őröktől szedtem el, és most fellobbantom. Alaposan szemügyre veszem. Még szolgasorban, összeverten, megalázottan is gyönyörű. Nyaka körül kötél, rajta rászáradt vérfoltok. A kezemet nyújtom felé. Elfogadom. A szemében lángokat látok. Ahogy beszélni kezd, szavai, mint a tűz robajlása. Lelkembe marnak, égetnek, de tudom, hogy ez jó fájdalom. Olyan, amelyik megtisztít.
   Választást kínálok neki: ha velem jön, szabad lesz: soha többet nem kell félnie semmitől. Csatlakozhat közénk: a Parázs útja nehéz, és fájdalmakkal teli, de ez a fájdalom megtisztít és megerősít. Hiszek neki. Egész belsőmből mondok igent. Hátralépek, intek neki, hogy kövessen. Felkelek, érzem, ahogy a kötél hirtelen lángra kap a nyakam körül, de mielőtt a fájdalom elhatalmasodhatna rajtam, hamuként hullik a földre. Előveszek egy Fókuszt, és a kezébe adom. Valamiért érzem, hogy tanulás nélkül is tudja, hogy kell használnia. Ahogy a kezembe veszem az apró, fekete-vörös követ, furcsa érzés fog el. Mintha testem egy letörött darabkája került volna vissza hozzám.
   A hátam mögött mozgást hallok, és megpördülök. Egy férfit látok, kezében kard. Kiütöm a kezéből, és öklömmel állon vágom. Hátratántorodik, igyekszik visszanyerni az egyensúlyát. Látom, ahogy „apám” kardja a földön hever. Érzem, ahogy a gyűlölet irtózatos erővel lángol bennem. Nem hagyom. Kirúgom a lábát, a földre esik. Kérdőn nézek a lányra. Bólintok. Odalépek hozzá. Finoman megérintem a karját, és a fülébe súgom – hagyd, hogy a tűz vezessen – majd hátrébb lépek. Biccentek, és tekintetem az ágyékára irányítom. Elképzelem, ahogy a vér izzani kezd benne. A férfi felüvölt, csapkod, de nem tud a húsát emésztő forrósággal mit kezdeni. Ajkamok kegyetlen mosoly, ahogy lángra kap a testrésze, mellyel annyi kínt okozott. A mellkasára mutatok, és szabadjára engedem a haragomat.
   A férfi, akinek az ágyéka eddig csak füstölgött, hirtelen élő fáklyává változik. A tűz szétterjed, a padlón heverő szalma lángra kap. Szinte észre sem veszem, ahogy kirángat a szabadba. Elmémbe beleég „apám” hitetlen arca, ahogy a lángok martalékává lesz.
   Ahogy kiérünk a kunyhóból, kiáltozást hallok. Biztos a férfi párja. Előhúzom a kardomat, kérdőn pillantva a lányra. Habozás nélkül bólintok. Kezem a furcsa kavicsra szorul. Érzem, ahogy a gyűlölet átjátja minden porcikámat. A törzstől semmi mást nem kaptam, csak fájdalmat és megvetést. A nőnek ideje sincs kiáltani, a feje tompán puffan az eldőlő test mellett. Karon fogom a lányt, intek, hogy induljunk, de ő megállít. Arca gyönyörű: a halál angyalának maszkja, amint ítéletet hirdet.
   Koncentrálok, majd minden dühömet, minden fájdalmamat egyetlen akarat-csomóvá sűrítem, és elengedem. Érzem, ahogy a borzalmas hőhullám elszabadul, megperzselve mindent, amit érint. Engem is csak saját hatalmam véd meg. Pár kunyhó lángra lobban, a növények megfeketednek a közelben. Fáradtnak érzem magam, tudom, hogy ennyi tellett tőlem. Mégis, hallom, ahogy önkéntelenül mormogom: pusztuljanak mind! Érzem hangjában a tiszta, tömény gyűlöletet. Kezemmel lágy mozdulatot teszek, és a tűz fellángol. Pillanatokon belül ég az egész falu: halotti máglya azoknak, akik bántani merészelték.
    Lassan sétálunk ki a törzsem lakhelyéről, a helyről, ami oly sokáig az otthonom volt. Otthon… Börtön. Ez a helyes szó. Hallom suttogását, és elmosolyodok. Ő is tudja, hogy ez már a múlté. A fájdalom és a félelem kiáltásai édesebbek a legszebb dallamnál. Tudom, ki fogja a kezemet, hallottam a legendákat. Azt is tudom, hogy most már én is közéjük tartozom. Az lettem, amire rendeltettem: a Parázs útjának követője.
