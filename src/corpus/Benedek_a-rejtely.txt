A rejtély
	A hold ezüst korongja sápadtan ragyogott az égen. Öt férfi gyalogolt egy kicsiny falu felé. Már elérték a kaput, amikor a bozótban megmozdult valami. A földművesek rémülten húzódtak össze, és vaksin pislogtak a bokrok felé. Az árnyak közt azonban nem mozdult semmi. A következő pillanatban az egyikük felkiáltott és összeesett. A férfiak egy emberként fordultak a hang felé. Egy sötét alak emelkedett fel a bokrokból, nyomában vékony, nem emberi árnyakkal. A pengéjén felizzottak a rúnák...
      A hold öt vérbefagyott hullára sütött le…
	Aznap éjjel a falu sheriffje nem tudott aludni. Későn feküdt le, és csak forgolódott az ágyában. Másnap reggel hirtelen riadt fel. Elméjében még nem álltak össze teljesen a gondolatok, de az éles, pánikszerű sikoltás azonnal elűzte a fáradságát. Sietve kiugrott az ágyából, magára kapkodta ruháit, és a hang irányába sietett. A falu kapujánál már kisebb tömeg gyűlt össze. Az emberek félrehúzódtak a sheriff elől, ahogy átvágott a tömegen. Ahogy a hullákhoz ért, torka elszorult. A holttestek mellkasán jókora sebhelyek tátongtak. Azon nyomban levelet küldött a falutól pár mérföldre fekvő városba. A sheriff helyettese már elrendelte a szükségállapotot.
      Aznap déltájban egy magányos vándor érkezett a faluba. A jövevény északi barbárnak tűnt, hosszú, fekete hajával és hatalmas termetével. Hátán óriási, széles pengéjű kard függött gondosan becsomagolva.
	A sheriff azt kérte a lakosoktól, hagyják békén a holttesteket, amíg a városból nem küldenek valakit, hogy megvizsgálja az ügyet. A falu lakosságán azonban páni félelem vett erőt, hiszen még soha nem történt ilyen brutális gyilkosság köztük. Késő délutánra már minden lakos tudta, hogy az áldozatokat nem ember gyilkolta meg. Elterjedt a rémhír, hogy őket is utolérte a végzet – a trollok mocska1– suttogták egymás közt.
	Másnap reggel a faluba érkezett két küldött a városból. Az egyik, aki Syun néven mutatkozott be, öt kardot viselt a hátán. Társa, akit Danyelnek hívtak, a hegyi harcos szerzetesek öltözékét viselte, és nehéz, vasalt végű botra támaszkodott. A falu lakói nem bíztak túlságosan bennük, hiszen mindketten fiatalok voltak, bár udvariasságból több család is felajánlotta, hogy elszállásolja őket, de a két vándor visszautasította a meghívásokat, mondván, majd a kocsmában töltik az éjszakát. Miután megvizsgálták a holttesteket, megállapították, hogy az öt földműves (akik éppen hazafelé tartottak a munkából) éjféltájban lelte halálát. A falubeliekhez intézett kérdések alapján kiderült, hogy a földművesek a falunak éppen a kapuval átellenes végén laktak. A rémült és összezavarodott lakosok a sherifftől vártak segítséget, aki megbízta a helyettesét, hogy alakíttasson valami szervezettebb, harcosokat is magába foglaló csapatot, amelynek tagjai egyrészről kiderítik a halálesetek forrását, másrészről megvédik a falu lakosait a további támadásoktól, harmadrészben pedig elhárítják a veszélyt a lakosok feje fölül.
* * *
	Miután a két utazó megvizsgálta a holttesteket, a sheriff helyettese engedélyt adott a temetésre. A falu lakosai a pap gyászbeszéde után eltemették az öt halottat. A sheriff indítványát mindenki támogatta, így a nyomásnak engedve a sheriff helyettese önként vállalkozott a „nyomozó és elhárító bizottság” -ba. A bizottságba természetesen bevették Syunt és Danyelt, hiszen őket küldték a városból az ügy kivizsgálására. A falusiak legnagyobb meglepetésére jelentkezett az előző nap érkezett északi harcos is. A csapat ötödik tagja a kovács egyik inasa lett, aki a kalapácson kívül a csatabárdot is jól forgatta. A sheriff teljesen elégedett volt a csapattal, és hivatalosan is megbízta a bizottságot az ügy felgöngyölítésével.
	A sheriff helyettese alacsony, vékony, titokzatos emberke volt. Körülbelül két éve érkezett a faluba, és szinte azonnal átvette a falu igazságügyi teendőit a korosodó, immáron otthonából szinte ki sem mozduló sherifftől, és azóta emlegették a sheriff helyetteseként.
	Az északi barbár, aki állítása szerint az Övezeten2 kívülről jött, a Corwus nevet viselte. Hatalmas termetű, 7 és fél láb magas óriás volt, a hátán a már előbb említett, másfél méteres, kétkezes acélkard függött gondosan becsomagolva.
	Syun ereiben jól láthatóan shitsu vér is csörgedezett, erről árulkodott meghökkentően gyors mozgása, sárgás bőre, vágott szeme és hegyes füle is. Hátán öt díszes kard függött. Danyel a hegyi szerzetesek hagyományos ruhájában érkezett. Övén több nunjaku3lógott, és egy vasalt végű botra támaszkodott.
	A csapat utolsó tagja Mardan volt, a kovács egyik inasa. A fiú (hiszen mindössze 16 esztendős volt) jelentős helyismerettel rendelkezett, ezen kívül a falu egyik legjobb fegyverforgatója volt. Jókora csatabárdjába halvány rúnákat vésett készítője. Az oldalán vékony pengéjű kés függött.
	A kis csapat megbeszélte, hogy éjjel őrködni fognak. Mivel a falu központi helye a kocsma volt (minden szempontból), ezért ott rendezték be alkonyattájt az őrhelyüket. Mikor lement a nap, a csapat összes tagja összegyűlt a kocsmában, hogy megkezdjék az őrködést a falu lakóinak biztonságán.
* * *
	A falu központja a kocsma volt, ahol az emberek munka után összegyűltek, hogy megbeszéljék ügyes-bajos dolgaikat. A kocsma tulajdonosa Walter volt, egy középkorú, testes ember. Apjától jelentős vagyonát és a kocsmát örökölte.
	A kocsma belseje tágas és otthonosan berendezett volt. A bejárat a főtérre nyílt, ahol a szobor a falu alapítójának, egy régvolt harcos-papnak az emlékét őrizte. A falu főteréből öt utca indult ki, egy az északra fekvő erdő felé, egy a nyugaton található város felé, egy délre, a folyó felé, egy délkeletre, a szomszédos falu felé, egy pedig keletre, a földekre. A falu házai az utcák mentén álltak.
	A kocsmának két bejárata volt, egy a tér felől, és egy pedig az erdő felől, ezt használták a kiszolgálók és a beszállítók. A másik volt fenntartva a vendégek számára. A kocsma északkeleti részén volt a söntéspult és a raktárak. Az északabbi raktárból nyílt a hátsó bejáró. A délebbi raktárhelységből volt megközelíthető a pince, ahol a tulajdonos híres boros- és söröshordóit tárolta. A kocsma déli falnál sorakozott négy asztal, míg az északi falnál csak kettő.
	Estefelé betért a bizottság, hogy megkezdjék az őrködést. Ekkortájt már félig tele volt a kocsma, a déli asztaloknál és a söntésnél már ott nyüzsgött a falu férfilakosságának fele. A jövevények belépésekor a beszélgetés elhalkult, mivel mindenkinek eszébe jutottak az előző nap tragikus eseményei. A sheriff helyettese fröccsöt rendelt, mivel, mint mondta, tisztánlátásra volt szüksége. Corwus négy korsó sört rendelt, azt kezdte el komótosan iszogatni. Syun vörösbort kért, Danyel pedig vizet (hiszen a szerzeteseknek tilos volt alkoholt fogyasztani), Mardan pedig a kocsmáros híresen finom óborából rendelt egy kupával.
* * *
	A nap már rég lement, és a kocsma lassan kiürült. Egymás után szálingóztak haza a vendégek. Az bizottság tagjai elmélyülten gondolkodtak. Egyszer csak megszólalt Syun:
	– Mivel úgy veszem észre, hogy ez az őrködés nem igényel rendkívüli figyelmet, ezért javasolnám, hogy a várakozás közben történetekkel szórakoztassuk egymást.
	– Kitűnő ötlet – felelte a sheriff helyettese – a javaslatra válaszként én kezdem. A történet arról szól, hogyan alapította Loren, a harcos-pap ezt a falut.
	– Történt egyszer az ork-ember háború idején, hogy Loren, a harcos pap ezen a vidéken járt. Kísérete kevés emberből állott, mivel a helybeliek szerint az orkok már eltűntek a környékről. A falu mai helyén lovagolt, amikor egy nagy csapat ork rajtuk ütött. Mivel nekromanták is voltak köztük, ezért a kíséretének nem sok esélye volt. Egyedül Loren maradt talpon a csaknem kéttucatnyi jól felfegyverzett orkkal szemben. Utolsó kétségbeesésében elmondott egy imát, és felkészült a halálra. Ám az Úr meghallgatta, és Isteni erőt kölcsönzött neki. Loren érezte, hogy hihetetlen erő szállja meg, és szembefordult az orkokkal. Előhúzta kardját, nekiment az orkoknak. Gigászi erejével megfutamította az orkokat. Loren a győzelem emlékére falut alapított, ezt a falut pedig elnevezte Lightbringernek, azaz fényhozónak.
	– Khm.– szólt közbe Danyel. – Nem értem, hogy miért hívják Lorent harcos-papnak, amikor csak egy egyszerű lovag volt, bár kivételesen jó harcos. De nem volt felszentelt pap, sőt, még felesége is volt.
	– Ez csak egy legenda. – Védte meg Syun a történetet, mire Danyel sértődött hallgatásba burkolózott.
	Rövid gondolkodás után először Corwus szólalt meg:
	– Én émondom az egyik legendát, ami azon a fődön, ahonnan jöttem, renkívű ismert és népszerű. De előtte még egy kis dógom van odakinn. A sok sör, tudjátok... –
mondta, majd kiment a kocsmából. Jó tíz perc múlva érkezett csak vissza, majd mesélni kezdett:
	– A történet arról szól, hogyan mékőzött meg egymással az orkok és a trollok hadistene. Egyszer régen, a vashegyek háborúja előtt az orkok hadistene, Mandark, és a trollok hadistene, Kratran fogadást kötöttek, hogy melyikük az erősebb. Kratran ezt monda:
	– Hozzon mindkettőnk egy-egy olyan erős lényt, akit csak az képes legyőzni, aki hozta, a másik nem!
	Az orkok istene éfogadta a javaslatot. Ément a vámpírok istenéhez és kérte, hogy idézzen meg a neki egy olyan pokólszellemet, akit ő képes legyőzni, de Kratran nem. A vámpíristen idézett is neki egy pokólszellemet, a pokól ötödik szellemét.
	Mandark évitte a pokólszellemet Kratranhoz, aki megmékőzött a pokólszellemmel, és mágikus pörölyével kettéhasította. Ezután fogott egy trollt, a testét mágikus kővé vátoztatta, a kezébe pedig egy mágikus erejű pörőt adott, majd akkorára vátoztatta, hogy a feje a féhők fölé került. Mandark sokáig küzdött vele, de nem bírta legyőzni. Végül két nap után feladta a küzdelmet. Ekkor Kratran megparancsóta a kőtroll pörölyének, hogy zúzza szét gazdáját, és a pöröly darabokra zúzta azt. Testének széthulló maradványaiból keletkeztek az északi hegyek.
	– Még hogy hadistenek, amikor csak egy Isten van, és az se nagyon épít hegyeket...– morgolódott ismét Danyel, de Syun lepisszegte.
	A történet után a társaság ismét gondolkodóba esett. Rövid halgatás után Syun szólalt meg:
	– Szerény véleményem szerint... – „Méghogy szerény...” – mormolta Danyel, de lepisszegték, és Syun folytatta – szerény véleményem szerint eme történetek után mindenkinek jól esne egy kis friss levegő. Javaslom, hogy Corwus maradjon itt őrködni, amíg mi kint ellenőrizzük a környéket.
	Az ötletet mindenki helyeselte, és Syun, Danyel, a sheriff helyettese és Mardan kiment a kocsma elé, majd szétszéledtek. Syun figyelmeztette őket, hogy ne menjenek messzire, és motyogott még valamit a pengékbe vésett olvashatatlan rúnákról, meg az északiak megbízhatatlanságáról, majd Danyellel együtt nekiállt megbeszélni a további teendőket. Fél óra múltán mindenki visszatért, és Syun folytatta a történetek sorát:
	– Az én történetem egy ősi shitsu legenda arról, hogy találta fel Sixyen, a kovács a kardot. Történt egyszer, hogy Sixyen, a shitsuk legkiválóbb kovácsa épp az esti meditációját végezte, amikor a szellemek az eszébe csöppentettek egy gondolatot arról, hogy el kéne készítenie a tökéletes fegyvert. Mikor végzett a meditációval, azonnal a kovácsműhelyéhez sietett, és a legtisztább vasércet olvasztotta be. Hét álló napig edzette, mire a rugalmasságát megfelelőnek ítélte. Ekkor egy hosszú, vékony lapot kovácsolt belőle, amit kiélezett az egyik oldalán, majd fából nyelet készített az egyik végére, és bevonta bőrrel, végül pedig forrásvízben megmosta, és ezzel elkészült az első kard. Ezért is nevezi a shitsuk a kardot „shy-noman”-nak, ami forrásvízben fürdőt jelent.
* * *
	Másnap reggel a társaság tagjai (néhányan enyhe másnapossággal küzdve) elhatározták, hogy körülnéznek egy kicsit. Mivel az előző esti támadók valószínűleg nem a földek felől jöttek (hiszen onnan érkeztek a parasztok), és nem is a folyó felől (hiszen arrafelé mostak az asszonyok), sőt a várost és a szomszéd falut is ki lehetett zárni (hacsak nem azok lakosságából került ki a tettes), ezért északra, az erdő felé indultak. Nagyjából 50 lépés múlva kettévált az ösvény, az egyik a városka északi kútjához vezetett, a másik pedig az erdőbe. Mikor az erdő széléhez értek, az éles szemű Syun nyomokat vett észre a sárban. A nyomok közt többféle is látszott, voltak nagy, vastag nyomok és kisebb, esetleg embertől származó lábnyomok is.
      Hirtelen hangos ordítás hallatszott az erdőből, és egy tucat troll4 rontott a társaságra. A bizottság rögtön szétspriccelt. Syun azonnal kardot rántott, és szembeszállt ellenfeleivel. Kitért az egyik csapása elől, majd egy szaltóval mögötte termett, és belevágta a kardját ellenfele torkába. A másik troll felbőszülve társa halálán hatalmas erővel csapott le, de Syun már addigra a háta mögött termett, és a gerincébe döfte a kardját. Lendületét felhasználva átugrotta a földre omló testet, és máris következő ellenfele előtt termett. Elhajolt az első csapás elől, majd leguggolva elvágta ellenfele bokáját, és a tehetetlenül térdre roskadó troll nyakába szúrta kardját. Utolsó ellenfele vad dühvel rontott rá, baltáját csapásra emelte, majd lesújtott. Syun azonban gyorsabb volt, kikerülte a csapást, és egy gyors keresztvágással szétvágta ellenfele fegyverét. A fegyvertelen troll menekülni próbált, de Syun utolérte, és nyakon szúrta.
      Danyel eközben mesteri ügyességgel kerülte ki a támadók csapásait, és botjával torkon döfte az egyiket. A troll a nyakához kapott, Danyel pedig átugrott felette, és lendületből tarkón vágta. A másik troll ekkor vetette rá magát, de a harcos könnyedén kitért a súlyos csapás elől, és ellenfele gyomrába szúrt. Az összegörnyedő monstrumnak egy gyors rúgással betörte a gégéjét, majd utólsó ellenfele felé fordult, aki riadtan hátrálni kezdett. Danyel nem tágított, egy ugrással előtte termett, és egy vízszintes suhintással torkon vágta, majd társai keresésére indult. Időközben Corwus kardjával derékban kettészelt egy trollt, de két másik beszorította a sűrűbe, és társai elvesztették szem elől. 	Danyel először Syunt találta meg, aki már szintén végzett ellenfeleivel, és épp a kardját tisztogatta. Hamarosan rábukkantak az egyik fa mögött lihegő Mardanra, aki halálosan meg volt rémülve, hiszen még soha nem látott trollt. Corvusra három halott ellenfél társaságában találtak rá, amint éppen a pengéjét törölgette egy darab bőrrel. Utolsónak a sheriff helyettese került elő, akit két troll egészen egy tisztásig kergetett, ám ott sikerült végeznie velük.
* * *
	A délután folyamán még egyszer kimentek az erdőbe, ám a nyomok már el voltak taposva. Miközben a nyomokat figyelték, a társaság tagjai egyszer csak hangos kürtszót hallottak. A zajt követően Syun azonnal a zajforrás felé iramodott, Danyel a nyomában. A sheriff helyettese és Corwus kis késéssel követte. Mardan is utánuk eredt. A csapat beért az erdőbe, ám közben szétszóródott. Hirtelen újabb trollok jelentek meg a sűrűben, és a csapatra rontottak. Ezúttal jóval többen voltak, mint előző alkalommal. Mardan remegni kezdett, de szembenézett a rohammal. Syun cselekedett először. Kirántotta két kardját, majd a trollokra rontott. Danyel sem késlekedett, botját hanyagul megforgatva társa után eredt. Mardan némi habozás után követte őket, és az első rátámadó trollt egyetlen ügyes vágással lefejezte. Időközben a sheriff helyettese is szembeszállt a trollokkal, ám nem figyelt, és kapott egy csúnya vágást a jobb karjára. Ennek ellenére tovább harcolt, és sikerült az egyiket gyomron szúrnia. Másik ellenfele azonban tapasztaltabb, volt, kimért, precíz csapásokkal támadott. A sherifhelyettes hárított, majd egy gyors vágással levágta ellenfele kardkezét, és levágta ellenfele fejét. Corwus hajmeresztő erővel harcolt, hatalmas pengéjével kettéhasított minden trollt, aki a közelébe merészkedett. Danyel időközben végzett két ellenféllel, és a sheriff helyettesének segítségére sietett. Két nunjakut hajított gyors egymásutánban a trollokra, akik a nyakukra tekeredett fegyverektől megfulladtak. Időközben odaért Danyel is, elhajolt két vágás elől, majd leütött egy trollt, és visszakézből torkon vágott egy másikat. Syun ekkor lépett ki a fák közül, és forgószélként támadt a megmaradt ellenfelekre. Kettévágta első támadója kezét, és másik kardjával torkon szúrta. A következő ellenfelét átugrotta, majd körbelendítve a kardját súlyos sérüléseket okozott a körülötte álló trolloknak. A megsebzett ellenfelekkel már könnyedén végzett. A küzdelem után a fák között vagy két tucat troll holtteste feküdt. Időközben Corwus levágta utolsó támadóját is, és Mardan segítségére sietett, akit három troll egy fához szorított. Corwus derékban kettévágott egyet, és a mozdulat folytatásaként lefejezte a másodikat. A harmadikat Mardan vágta le. Ezután ők is csatlakoztak a társaság többi tagjához.
	A csata befejeztével a csapat nekiállt átkutatni a holttesteket, hogy megbizonyosodjon arról, hogy tényleg a támadóik kürtöltek. Az alapos kutatás ellenére semmit nem találtak. A sheriff helyettese összefoglalta az eredményt:
	– Eddig tehát valószínű, hogy a gyilkosok trollok voltak, de valahogy megtudták, hogy esténként őrködünk, vagyis áruló van a faluban. Ő mondhatta el azt is, hogy most kimegyünk az erdőbe, és túlerőre hagyatkozva próbáltak letámadni kétszer is, ám jártak sikerrel. Mást nem tudunk. Javaslom, hogy ma éjszaka fokozott figyelemmel őrködjünk, és időnként valakit küldjünk ki járőrözni, mert valószínű, hogy a mocskok ismét próbálkoznak.
* * *
	Este a társaság összegyűlt a kocsmában, hogy megkezdjék a második éjszakai őrködést. Ekkor hirtelen megszólalt Syun:
	– A trombitaszó adta meg a végső löketet ahhoz, hogy rájöjjek, tényleg áruló van köztünk!
	– Megártott a bor?– kérdezte Danyel gúnyosan, de Syun bokán rúgta az asztal alatt. A többiek egy emberként felhördültek. Syun folytatta:
	– Bizonyítékom ugyan nincs, ám valószínűnek tartom. A délután folyamán kikérdeztem a falu északnyugati részén lakókat, és a házban tartózkodók nem hallottak semmit. Az udvaron játszó gyermekek hallottak valami távoli, halk zajt, de nem tulajdonítottak neki különösebb jelentőséget. Viszont senkit nem láttak az erdő felé menni, így nyugodtan következtethettem arra, hogy mivel a trombitaszót valószínűleg jelzésnek szánták, ezért az illető, akinek jeleztek, közülünk való, hiszen rajtunk kívül senki nem tartózkodott a kérdéses időben az erdőben a trollokon kívül.
	– Nem lehet, hogy a trombitaszóval csupán arra akartak rávenni minket, hogy az erdőbe menve szóródjunk szét, és ezáltal könnyű célponttá váljunk? – vetette ellen Mardan.
	– Ez is elképzelhető, ugyanakkor nem ad magyarázatot arra, miért nem volt trombita egyik trollnál sem. Én azt gondolom, ez is szerepelhetett a jelzés funkciói közt. Javaslom tehát, hogy inkább ne járőrözzünk egyedül kint.
	– Ez marhaság! – csattant fel Corwus. A sheriff helyettese is gyanakodva nézett Syunra.
	– A járőrözésre mindenképpen szükség van! De ha áruló van köztünk, annak kiderítése nem lesz egyszerű. Ki mit csinált ma délután?
	– Én és Danyel az erdőben meditáltunk. – felelte Syun.
	– Én egy leányzónál vótam. – válaszolta Corwus kissé feszengve.
	– Én a kovácsműhelyben voltam. – mondta Mardan.
	– Én pedig a sheriffet tájékoztattam az eredményekről. Tehát mindenki elfogadható okot szolgáltatott arra, hogy hol volt a délután folyamán. Nekem ennyi elég. Én megbízom a bizottság tagjainak ártatlanságában.
	– No jó, akkor Mardan következik ma éjjel a mesélésben – állapította meg Syun. – Corwus, menj ki őrködni!
	– No jó, majd jelzek, ha gyönnek a szürkebőrűek. – válaszolta Corwus némileg megbántva. Danyel motyogott valami olyasmit, hogy – hangosan sikítsál! – de Syun olyan csúnyán nézett rá, hogy inkább elhallgatott. Mardan kortyolt egyet az italából, majd belekezdett:
	– Az én történetem az egyik ősömről szól, aki az ember-ork háborúban harcolt mint lovag. Xavierinnek hívták, és egy ősi család sarja volt. Apja, a báró birtokán született. Gyermekkora a nemesi birtokon telt. Már fiatalkorában is igen harcias természetű volt, a vadászatokon mindig az első sorban lovagolt. Amikor megjött a hír, hogy a király háborút hirdet az orkok és a trollok ellen, ő is elindult hűséges csatalován. Az első csatája a Hard-fennsíki ütközet volt, ahol, mint tudjuk, az emberek fényes győzelmet arattak. Ezután azonban az embereket elhagyta a hadiszerencse, és Xavierint fogságba ejtették...
	Ebben a pillanatban berontott a hátsó ajtón Corwus, nyomában pedig két troll és három lidérc5. Syun azonnal felugrott, és a támadók közé ugrott. Coda6 nevezetű pengéjével villámgyorsan torkon vágta az egyiket, és a mozdulat folytatásaként átfordult ellenfele másik oldalára, és tarkón szúrta. Gyomron szúrta a másik trollt is, majd a lidércekre támadt. Azok előrántották hosszú, egyenes pengéiket, és elindultak felé. Danyel két nunjhakut hajított a támadókra, ezzel elterelte a figyelmüket, és így Syun végezhetett az egyikkel. A következő pillanatban azonban az egyik a háta mögé teleportált, és a torka felé szúrt. Syun reflexből hátraszúrt, és keresztüldöfte a lidércet. A harmadik menekülőre fogta, ám Danyel utolérte, és tarkón vágta. Corwus csak ekkor jutott szóhoz:
	– A kocsmát körülvették! Hét ilyen szörnyeteg és vagy két tucat troll van odakint!
	– Végre egy kis szórakozás az unalmas történetek után! – dörzsölte össze a kezét Danyel (társai rémülten néztek rá), azzal kirontott kocsmaajtón. Syun követte. Mardan, aki egész eddig a sarokban remegett, szintén utánuk eredt. Corwus habozás nélkül követte, a sort a sheriff helyettese zárta. A kocsma körül valóban nyüzsögtek a trollok. Syun addigra egészen belejött a harcba. Egyik kezében a Debbel7, másik kezében pedig a Codával hihetetlen sebességgel kaszabolta a trollokat. Danyel két lidérccel szállt szembe. A vágások elől mesteri ügyességgel tért ki, és sikerült is az egyik ellenfelét úgy fejbecsapnia, hogy az rögtön szörnyethalt. A másikkal az odaérkező Corwus végzett, aki függőlegesen kettészelte a lidércet. Mardan már megölt két trollt, ám három másik a falhoz szorította. A sheriff helyettese sietett a segítségére. hátulról levágott egyet, így Mardan el tudott szakadni a faltól. Syun azonnal ott termett, és végzett a megmaradt két orkkal. Danyel időközben összecsapott egy lidérccel, aki hihetetlen sebességgel támadott, de Danyel még gyorsabb volt. Botjával kiütötte ellenfele kezéből a tőrt, és fejbevágta. Ezt követően azonban öt troll beszorította a fal mellé. Corwus azonnal ott termett, és iszonyú csapásokkal kezdte kaszabolni a trollokat. A sheriff helyettese és Mardan egymásnak háttal tartották fel ellenfeleiket. A lidércek ekkor Syun köré teleportáltak, és egyszerre támadtak rá. Syun azonban nem ijedt meg, és villámgyorsan hárította a csapásokat. A lidércek ekkor átteleportáltak Danyel köré, aki kitért a vágások elől, majd botját villámgyorsan pörgetve egyszerre két ellenfelét vágta torkon. Ekkor hajította el Syun a dobótőreit, amik végeztek az utolsó két lidérccel. A maradék trollok menekülőre fogták, de Syun és Danyel utánuk rohant, és lekaszabolta őket.
* * *
	A harc után a társaság visszatért a kocsmába. Syun, mintha mi se történt volna, elhelyezkedett a söntéspultnál. Danyel mellé telepedett. A többiek még láthatóan az események hatása alatt álltak. Elsőnek a sheriff helyettese szólalt meg:
	– Mi történt most tulajdonképpen?
	– Megpróbáltak eltenni minket láb alól. – felelte Syun látszólagos nyugalommal.
	– És mik voltak azok a fekete ruhás, eltűnő-megjelenő szörnyek? – kérdezte Corwus, aki még mindig sokkos állapotban volt.
	– Lidércek. A trollok előszeretettel használják bérgyilkosként.
	Ekkor megszólalt Danyel:
	– Ideje, hogy én is elmeséljem a saját történetemet. Ezt a történetet a valóság írta, és Syun segített a részletek felderítésében. Elmondom, ki az áruló közülünk. Ám előbb még fel kell tennem egy-két kérdést. Ön gondolom ott volt a halottszemlén tegnapelőtt. – fordult a sheriff helyetteséhez, aki meglepődve válaszolt:
	– Természetesen.
	– Nos, akkor gondolom, meg tudja mondani, hogy milyen lábnyomok voltak a holttestek körül?
	– Emlékezetem szerint csak emberi lábnyomok, troll lábnyom nem volt köztük.
	– Az emlékezete szerint. Arra is emlékszik, hogy milyen sebei voltak az áldozatoknak?
	– Nem emlékszem tisztán, de azt hiszem, hogy széles pengétől származó nyomok és vékony, kardszerű fegyverek nyomai egyaránt megtalálhatóak voltak az áldozatok holttestén.
	– Értem. Nos, akkor kezdődjék a történet. Két nappal ezelőtt üzenetet kaptunk, hogy amilyen gyorsan csak tudunk, siessünk a faluba. Azonnal idejöttünk, és a halottszemle után felmerült bennem a sejtés, hogy a gyilkosságot nem trollok követték el. Ezután megalakult a bizottság, és elkezdtünk nyomozni a tettesek után. Mint tudjuk, az erdőbeli lábnyomokat nem tudtuk alaposabban szemügyre venni, ám jómagam egy pillantásból megállapítottam, hogy nem csak trollok jártak ott. A trombitaszó pedig biztosan jelzés volt a tettesnek. Ezen információk alapján megkísérlem rekonstruálni a történteket. A köztünk lévő áruló miután megölte az embereket (a lidércek hathatós segítségével) igyekezett minél kevesebb feltűnést kelteni, ezért vagy azonnal távozott a faluból, vagy elrejtőzött. Később beilleszkedett a bizottságba, és figyelmeztette a lidérceket, hogy ne támadjanak. Ezután másnap üzenet küldött a trolloknak, hogy a társaság az erdőbe megy, ráadásul „védelem nélkül”. A trollok megpróbáltak kiiktatni minket, de sikertelenül. Az áruló ekkor javasolta nekik, hogy még aznap éjjel öljék meg a bizottság tagjait, és a trombitaszó jelezte, hogy az üzenet célba ért. A második támadás majdnem keresztbe tett neki, de még idejében megkaparintotta a trombitát, és így elvette a kedvünket a további nyomozástól. Ma délután pedig szólt a lidérceknek, hogy vegyék körbe a kocsmát, és öljék meg a bizottság tagjait. Az akció sikertelen volt, de az áruló hibázott korábban egy ponton. A levelet, amit a trolloknak írt, Syun megtalálta, és ezt a tudomásomra hozta.
	– Nos, igen, valóban találtam az egyik hordó alatt egy bőrtokos levélkét, de visszatettem oda, ahol találtam. A tettes nyilván nem akarta, hogy megtaláljuk nála, ha esetleg felmerül a gyanú, hogy valaki a trollok pártján áll. – vette át a szót Syun.
	– Felismerte, hogy a levelet Generi rúnákkal írták. – folytatta Danyel – Ekkor jutott eszembe egy igen fontos momentum, amire még később rátérek. Tehát már tudtuk, hogy áruló van köztünk. Az áldozatok körüli lábnyomok egy része természetesen a lidércektől származott (mint ahogy a vékony pengével történt szúrások nyomai is), de a vastag pengés szúrások azonosíthatatlanok voltak. Valaki egy széles pengéjű fegyverrel döfte le a földműveseket. De vajon ki lehetett?
	A beállt csöndben Corwus nyugtalanul fészkelődni kezdett. Danyel folytatta:
	– Nos, itt jönnek a képbe a Generi rúnák, amik megtalálhatóak egyikünk fegyverén. Nos, – fordult ekkor Mardanhoz – honnan származik a fegyvered?
	– Apámtól kaptam.– felelte Mardan.
	– Nem hiszem, hogy apád Generi rúnás orgyilkosbárdot ajándékoz neked. Ezt a fegyvert az ork-ember háborúban használták a troll orgyilkosok. A nyelébe egy rövid, széles penge van rejtve...
	Ebben a pillanatban Mardan az ajtó felé szökkent, ám Danyel gyorsabb volt, és leütötte. Mardan kezéből kifordult a fegyver.
	– De miért árulta el a falut? – kérdezte szomorúan a sheriff helyettese.
	– Sok-sok aranyat kapott a lidércektől. – válaszolta Danyel. – Az árulókat jól megfizetik.– azzal belerúgott az inasba: – Kelj fel!
	A kovácsinas nehézkesen feltápászkodott, miközben arca eltorzult a dühtől.
	– Pedig majdnem sikerült átverni titeket! Hogy rohadjanak meg a mocskos disznó trollok! Hát nem megüzentem, hogy harcművészek jöttek?! Erre ilyen trágya bandát küldenek. – Danyelre nézett. – Nem baj! Úgyis mind meg fogtok halni! Aki nem hódol be a lidérceknek, azt megölik! Az egész Övezet az övék lesz! Minden emberből rabszolga lesz, vagy a trollok martaléka! Sose volt esélyünk!
	– Nektek soha – válaszolta Syun. – de másoknak még megmarad a remény, és a mi dolgunk, hogy tápláljuk ezt.
* * *
	Másnap reggel Mardant elítélték többrendbeli emberölésért. A sheriff helyettese megköszönte Syunnak és Danyelnek a segítséget:
	– Nagyon köszönöm a közreműködéseteket. Igen sajnálatos, hogy Mardan áruló volt, de egy dolgot nem értek. Hogyan harcoltatok ilyen jól a lidércek és a trollok ellen?
	– Ez a munkánk. Lidércvadászok vagyunk. De ne aggódj, a faluba többet nem merészkednek be a trollok. Ez a hely a kudarc szimbólumává vált számukra.
Vége