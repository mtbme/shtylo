II.
        Quentinnek hívták, mint mindenki mást. A harang tizenkettőt ütött, mikor megszületett, és minden éjfélkor meg kellett halnia. Monoton ismétlődött újra és újra. A sivatagban élt, a homokdűnék között, messze, messze a napraforgók mögött. Nem nevezte oázisnak, pedig sok víz folyt arra, de a sivatagot sem nevezte sivatagnak és a delet sem délnek. Nem ismerte az időt. Ő csak felkelt és meghalt szakadatlan.
         Nem volt egyedül, mert sosem volt társa a sötétben. Mikor először meghalt, majdhogynem megijedt, de a feketét, amely körülvette, eddig is ismerte, így nyugodt maradt.
        Éjjelente a háborúk szimfóniáját hallgatta, hajnalban az angyalok énekét, s mikor a nap a legmagasabban járt az azúrkék égen, az ő dalát. Mikor unatkozott, a szélen zongorázott és a homokköveken hegedült. Máskor csak figyelte a távoli lépteket a sivatag szélén, valahol messze, messze a napraforgókon túl.
        Lehet, hogy ilyenkor elvágyódott. Lehet, hogy ilyenkor magányos volt. De nem igazán gondolkodott rajta.
        Ami azt illeti, nem sok mindenen gondolkodott. Nem hitt az istenekben, akik teremtették és nem érdekelte a világ sorsa. Tudta, milyen meghalni. 
        Amikor mégis eljött az ideje, és mindent elárasztott a fehérség, életében először meglepődött. Hirtelen látni vélte a napraforgók végeérhetetlen mezejét. Velük együtt fordult a nap felé és amikor elérkezett az éjjel, velük együtt hunyta le aranysárga szemét. Életében először nem volt magányos.
