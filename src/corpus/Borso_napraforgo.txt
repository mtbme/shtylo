I.
- Látod a Holdat? - kérdezte a napraforgó a szomorúfűzt.
- Igen - felelte amaz. - Fényesen és kereken trónol odafönt.
- Mesélsz nekem róla? - kérdezte a napraforgó.
- Nem - hangzott a válasz. - Még nem.
- Mindig ezt mondod - vetette oda szemrehányón a napraforgó.
- Mégis mindig megkérdezed - vont vállat a szomorúfűz.
Aztán már csak fáradtan hallgatták a csendet. A tó tükre fényesfeketén csillogott alattuk, és most a sás sem susogott, és a nád is szálfaegyenesen meredt a Holdra. Aludt minden, és mégis éberen figyeltek. Érezték, hogy valami történni fog. Talán nem ma. Talán majd máskor. De meg fog történni.
- Szomorúfűz... - szólt félénken a napraforgó.
- Igen? - A szomorúfűz hangja bágyadt és erőtlen volt.
- Látod a Holdat? - kérdezte a napraforgó.
- Igen - felelte a szomorúfűz. - Széles udvara és kedves mosolya van.
- Mesélsz nekem róla?
- Nem. Még nem.
A napraforgó fáradtan hunyta be aranysárga szemét. Fáradt volt kivárni. Fáradt volt létezni is. Mellette a kankalin sápadtan lógatta fejét. Késő volt már neki, sárga szirmai lassan mind elhullottak. Felnézett a Holdra. Leveléről lassan legurult egy harmatcsepp, s miközben hullott, szikrázott a Hold fényében.
- Szomorúfűz! Szomorúfűz, látod a Holdat? - sírt fel a napraforgó.
- Igen - sóhajtotta halkan a szomorúfűz. - Oly távoli, olyan messzi van!
- Mesélsz nekem róla?
- Nem. Még nem.
Fekete volt. Nem igazán sötét, nem igazán világos. Csak fekete. Egy csöpp kék is vegyült bele, talán a szunnyadó árnyliliomok hibája volt, talán a nyárfák rontották el valamikor. A távoli hegyek árnyékot vetettek a földre és a szőlőtőkék mind a Hold felé meredtek. Az visszameredt rájuk.
Csönd volt. Hirtelen jött, a csendbe egy másik, nagyobb csend. Mély volt és rozsdavörös, és olyan volt, akár a vihar.
- Látod a Holdat? Szomorúfűz, látod még a Holdat? - suttogta reszketve a napraforgó.
De a szomorúfűz nem válaszolt. A Holdra meredt, mozdulatlan. Lecsüngő zöld ágai, fényes ezüst levelei megdermedtek. A Holdra meredt, mozdulatlan. Már nem mesélt.
