Sötét volt és világos lett. Gyereksírás hallatszott és halk, fáradt beszélgetés. Aztán csönd lett.
Egy élettel ezelőtt volt. Talán tényleg egy élettel ezelőtt. Anyja azt mondta, a nővére nem vigyázott rá. Aztán az anya is meghalt, mint csak a nővére. Kihúzta őket a listáról. Ők voltak az elsők, de jöttek sorban a többiek is. Már nem figyelte, kik. Már csak egy lista volt, tele kihúzandó nevekkel.
Felkelt az íróasztaltól és álmosan megdörgölte szemét. Már szinte alig látott. Fájó derékkal sétált ki a teraszra, ahol odakészítve várt a fehér-piros virágos locsolókanna. Nehézkesen hajolt le érte, majd módszeresen nekiállt megöntözni a terasz vörös kőlapjait. Kásásan figyelte, ahogyan a víz kis patakokban folyik le a teraszról és összegyűlik az őszi levelek kupacán. Így múlunk el mi is, gondolta. Kicsorgunk a létből. Aztán gyötrő lassúsággal letette a piros-fehér virágos locsolókannát az ajtó mellé, párhuzamosan a ház falával. Kissé megigazította, majd felegyenesedett.
