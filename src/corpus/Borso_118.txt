118
      -  Hülye vagy!
      Alam csak hallgatott. Leszegte fejét és meredten bámulta az iskolaudvar szürke porát.
      -  Tiszta gyogyós! Nem is beszélek hozzád többet!
      Nem válaszolt. Nem számít. Nem számítanak. Úgyis visszamegy majd, amilyen gyorsan csak lehet. Ha kell, megszökik, és összekoldulja a repülőjegyre valót, de visszamegy.
      -  Nem is tudsz magyarul! – öltött rá nyelvet egy kislány. Alam csak nyelt egyet. Nem számít, mantrázta. Nem számítanak, mert visszamegyek majd. Visszamegyek majd. Visszamegyek. Vissza…
      Megszólalt a csengő. Alam lehajolt, és felvette az uzsonnásdobozát. Leporolta a tetejét, résnyire kinyitotta, csak hogy lássa, a fura piros gyümölcsök még mindig ott vannak-e. Ott voltak. Kicsit elhúzta a száját, majd a többiek után kullogott. A kapuban az ikertestvére vigyorogva várta. Lelkendezve kezdett bele, hogy a többiekkel focizott, és egészen olyan volt, mint otthon, és hogy mennyire örül, hogy ide költöztek, és nem mondjuk Zambiába, mert Zambiának tényleg szörnyű a focicsapata. Lassan Alam is elmosolyodott. Jó volt végre egy ismerős nyelvet hallani.
      - Máris késnek – szólalt meg mögöttük egy éles hang. – Büntetődolgozatot írnak – dörögte, és bár Alam nem értett még sokat ebből az új, katyvasz nyelvből, ez a szó már világos jelentéssel bírt számára. Mellette a testvére alig észrevehetően összehúzta magát. Neki még rosszabbul ment a matek.
      Nem számít, gondolta Alam, nem számítanak. Hiszen visszamegyek, úgyis visszamegyek majd. Visszamegyek.
      Visszamegy. Akkor ez a hülye matek sem fog számítani. Amúgy se számít, de visszamegy, és akkor pláne nem fog. Hülyeség az egész, csak mechanikus számolás a béna tízes számrendszerben, sokkal menőbb mondjuk a hármas, vagy a kettes, amit kisgyerekként használtak az ikertestvérével.
      Felnézett. Mellette a testvére idegesen rágta a tollát. Alam felé fordult, és felvonta a szemöldökét, mire a másik némán morzézta: a kettes feladat. A papírja teljesen üres volt. Alam sóhajtott egyet – nem számít, gondolta, majd lekopogta: egy-egy-nyolc. A testvére csak a fejét rázta – nem értette, mit mutogat.
      Alam ismét sóhajtott, majd elővette az uzsonnásdobozából a piros kis gyümölcsöket. 01110110, rakta ki belőlük. Egy darabig csak nézegette őket, igazi műalkotásnak tűnt – ki tudja, mi a franc ez, de egész látványos. Mellette a testvére immár vadul körmölte a megoldást. Igen, gondolta végül. Ezért megyek vissza.
