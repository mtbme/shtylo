Téli mese

	Mindent hó borított - hó lepte be a fák ágait, hó borította a háztetőket és a kerítéseket, és hó ropogott a talpam alatt is. Már besötétedett, és egyedül voltam az utcán. A házakból vidám gyerekzsivaj szűrődött ki, az ablakok meleg fénye előtt pedig kirajzolódtak a karácsonyfák sötét sziluettjei. Boldogan mosolyodtam el a gondolatra, hogy nemsoká én is otthon leszek, a saját karácsonyfám mellett. Közben eleredt a hó, így megszaporáztam lépteimet, és vidáman dúdolva igyekeztem hazafelé. A lámpák barátságos fénnyel vonták be az ünnepi díszbe öltözött utcát, s világították meg a körülöttük kerengő hópelyheket. Olyan volt, mintha ezernyi apró lepke repkedett volna körbe-körbe a fényben. A levegőben frissen sült mézeskalács illata szállt, én pedig megremegtem, ahogy nagyot lélegeztem belőle. Mhmm...
	Az egyik kerítés mögött hirtelen egy fekete árnyat pillantottam meg. Egy helyben állt - meg sem moccant. Feltámadt bennem a nyomozó, s halkan közelebb lopakodtam a kerítéshez. Az alak még mindig nem mozdult, így én felbátorodva álltam lábujjhegyre, hogy belessek a kerítésen. Mikor megláttam, döbbenten hasított belém a felismerés - amit eddig én embernek néztem, igazából egy hóember.
	Rozsdás kalapjáról nagy darabokban vált le a piros festék, sárga répaorra elferdült, de sötét gombszemei élettelien csillogtak. Valami miatt azonnal szimpatikusnak találtam, és megsajnáltam, amiért ilyen magányos. Gondoltam, elbeszélgetek vele egy kicsit, legyen egy kis társasága karácsonykor.	Félve néztem körül az utcán, de rajtam kívül senki sem dugta ki az orrát ebben a hidegben, úgyhogy, bár kissé bátortalanul, lenyomtam a kertkapu kilincsét. Legnagyobb meglepetésemre csikorogva kinyílt az ajtó, én pedig beóvakodtam a kertbe.
	A hóember két csupasz, hóval belepett rózsabokor közt állt, és nagyon magányosnak látszott. Szája lekonyult, kalapja félrecsúszott, gombjai hiányosak voltak. Az egyik rózsabokor mellett egy behavazott fatönk állt - oda ültem le, miután gondosan leporoltam róla a havat. Megigazgattam a kabátomat, aztán megköszörültem a torkom.
	- Szia - köszöntem a hóembernek. - A nevem Bori, és a tiéd?
	Nem szólalt meg - egy árva hang sem hagyta el az ajkát -, mégis úgy éreztem, válaszolt. Az egész lényéből sütött a válasz. Ádám. Lassan elmosolyodtam, majd közelebb mentem Ádámhoz. Felnyúltam, megigazítottam a kalapjául szolgáló lábast és az orrát, majd lehajoltam és összeszedtem a gombjait. Mindet a helyére illesztettem, és mikor végeztem, úgy éreztem, a hóember hálás nekem. Egy ötlettől vezérelve levettem a sálam, és a nyaka köré tekertem, majd puszit nyomtam az arcára, és visszaültem a fatönkre.
	Egy darabig kínos csönd volt - gondoltam, megkérdezem, kik építették, de ez mégis bunkóságnak tűnt. - És... hogy hogy egyedül maradtál? - kérdeztem végül.
	Ádám elkomorodott, majd válaszolt: a gyerekek, akik építették, most az ajándékaikkal foglalkoznak, neki viszont senki sem adott semmit. Nagyon megsajnáltam. Egy darabig még beszélgettünk, nagyon jól kijöttünk egymással. Egyszer sem szakított félbe, nagyon jól tűrte a szóáradatomat, így én felbátorodva meséltem neki mindenről. Az iskoláról, a barátaimról, a családomról. Egészen belemerültem a beszédbe, és észre sem vettem, amikor nyílt a kertajtó, és egy idős úr lépett be rajta. Csak mikor megköszörülte a torkát, döbbentem rá: nem vagyok egyedül.
	- Khm... Ön, ugyebár, nem itt lakik - szólt olyan hangsúllyal, hogy attól felállt a hátamon a szőr. Makogtam valamit arról, hogy nem itt lakom, és hogy milyen szép hóemberük van, majd kirohantam a nyitva hagyott ajtón.
	Csúszkálva futottam végig a havas utcán, egész addig, amíg már nem éreztem az öregúr szúrós tekintetét a hátamon. Akkor aztán lelassítottam, és, mintha mi sem történt volna, hazasétáltam. Csak otthon jutott eszembe - nem köszöntem el a hóembertől.
