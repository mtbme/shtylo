 A remete
   „A legendák szerint a Vérlátóknak, a Látók legerősebbjeinek, a legtitkosabb tanok beavatottjainak hatalmában állt bármely kórt, bajt egyetlen érintéssel meggyógyítani… de ártani is éppoly könnyedén tudtak.”
   A történet, melyet mesélek, nem olyan, mint a többi. Nem a régmúlt homályos függönyén át pislákoló láng, hanem fényesen lobogó tűz. Magam is tanúja voltam az eseményeknek. Én vagyok az első mesemondó, aki hírt ad a névtelen Látó tetteiről. Róla fogok mesélni, a hősről, aki győzelmet aratott, de senkit nem tudott megmenteni.
   Történetünk a Hegyek lábánál kezdődik, egy kis Urush klán béli törzs lakta helyen. Már régóta éltek itt békességben, amikor a sheyle felbukkant. Nem tudta senki, honnan jött, de tudták, hogy nagy tudással bír. Látó volt, hatalmas erők birtokosa, titkok tudója. A falutól egynapi járásra telepedett le.
   Remetének mondta magát, a tudományok magányos művelőjének. Néha napokra, hetekre eltűnt a hegyekben, ősi titkok után kutatva, és csak ritkán ment emberek közé, akkor is csupán élelemért. Keveset beszélt, furcsa, idegen szavakat használva, de a törzs tagjai már megszokták, hogy a sheyle másik faj, és nem avatkoztak a dolgába.
   Évekig élt a Látó a hegyek lábánál, a falu mellett. Egy idő után megszokták, és ő is többet beszélt. Kiderült, hogy elmélkedni vonult vissza ide, de valaha eltökélten járta a világot, mint Fénylátó, hírek gyűjtője, tudós és harcos is egyben. Ám azok az idők már elmúltak, és most szeretné békében befejezni életét.
   A falusiak békében éltek tehát. A falu, közel lévén a hegyekhez, nagyrészt bányászatból és állattenyésztésből élt. Kevés harcos akadt erre, a vitézebbeket a csatamező vonzotta, a Hadúr hívó szavát követték. Ellenségeik nem nagyon voltak, errefelé nem éltek ragadozók, a szomszédos törzsek támadásaitól nem kellett tartaniuk.
   A bányászok egy nap azonban túl mélyre ástak, és valami megmozdult a föld belsejében. Több tárna beomlott. Magam is láttam: mintha a Hadisten ökle sújtott volna a hegyoldalra. A hegyből pedig egy félelmetes szörnyeteg mászott elő, és a bányászokra támadt. Lehelete maga volt a halál. Ősi, ártó szellem lehetett, letűnt korok szörnyű hagyatéka.
   A bányászok a faluba menekültek. Páran sietve elindultak, hogy értesítsék a remetét. Közben a szörnyeteg lassan elindult a falu felé. A harcosok elővették fegyvereiket, és hősiesen felsorakoztak, hogy megvédjék a törzset. A szörnyeteg azonban nem támadta meg őket, csak rájuk lehelt, amitől legyengültek, és páran megtébolyodtak. Rontás és dögvész köszöntött a törzsre, csak egyvalaki segíthetett...
   Ez az irat azért jött létre, mert a történteket nem tudom eredeti valójukban másokra bízni. Cselekedeteimről a csatolt, Ctreat jelű írás számol be, a döntést kiváltó tárgyról pedig a Vrobona jelű iratban mondok többet. Jelen írás feladata, hogy dokumentálja az Urush területen fekvő, északi, a hóhatártól húsznapnyi járásra található törzs tagjainak cselekedeteit.
   Az előzmények: a törzs bányászatot folytató tagjai kiásták a fent említett tárgyat, és a faluba vitték. Mivel nem tudtak mit kezdeni vele, ezért még aznap elküldtek valakit hozzám, hogy azonosítsam. A küldönc másnap érkezett meg, és én így két nap késéssel értem a faluba.
   Megtudtam, hogy mivel ebben az évszakban nincs érdemi kereskedés a falvak közt, ezért még nem indult el senki szomszédos törzsekhez a hírrel. A javaslatomra összegyűltek, és hagyták, hogy megvizsgáljam őket. Maguk is féltek, hogy a tárgy esetleg rontást tartalmazhat, és a törzs tagjainak a fele meg is jelent. Tudták, hogy mi vagyok.
   Másnapra többen megbetegedtek. A tünetek enyhék voltak, láz, gyengeség, rosszullét. Viszont ők is látták, hogy fertőző, és egyetértettek a javaslatommal, hogy karantént alakítsunk ki, a rontás további terjedésének elkerülése érdekében. Még mindig voltak, akik nem hagyták, hogy megvizsgáljam őket.
   A harmadik napon egy gyermek meghalt. A helyzete éjszaka lett súlyos, és bár mire odahívtak, tudták, hogy már csak enyhíteni tudok a kínjain. Túlságosan legyengítette a láz. Reggel többen képtelenek voltak felkelni, és kiszáradás jeleit mutatták. Mostanra szinte mindenkin erőt vett a ragály.
   Utasításomra vizet készítettek elő, és a mozgásképteleneket folyamatosan itatták. Akik eddig nem jöttek hozzám, most azok is megjelentek, hogy megvizsgálhassam őket. Amikor kijelentettem, hogy a betegség mindenkin erőt vett, a faluban pánik tört ki. Voltak, akik rögtön indulni akartak, hogy segítséget hozzanak szomszédos törzsektől, de aztán belátták, hogy a fertőzés terjedése az egész Klán létét veszélyeztetheti.
   Egy ember elment a lakhelyemre, hogy a fűszer-tartalékaimat idehozza. A legrosszabb állapotban levők kis adagokat kaptak, ami enyhítette a fájdalmaikat. Két fiatal harcos megtámadott, mert nem kaptak fűszert, és szenvedtek a láztól. Túl gyengék voltak ahhoz, hogy kárt tehessenek bennem, és a társaik hamar visszafogták őket. A hangulat egyre elkeseredettebbé vált. Estefelé többen könyörögve jöttek hozzám, hogy töltsem náluk az éjszakát. Mikor visszautasítottam őket, átkozni kezdtek, de amikor megmagyaráztam, egy kicsit megnyugodtak. 
   A negyedik napra virradóan még hárman haltak meg. Ismét engedelmesen felsorakoztak vizsgálatra, nem ellenkeztek. Egyre többen estek kétségbe, a Hadistenhez fohászkodtak. Valaki felvetette, hogy véráldozatot kéne bemutatni, hátha az megengeszteli, és elmúlik a ragály.
   Amikor a Látó meghallotta, hogy a törzs bajban van, azonnal a helyszínre sietett, de tudta, hogy már késő. A rontás befészkelte magát az emberekbe, és többek elméje megbomlott. A hős tudta, hogy gyorsan kell cselekednie.
   Elvonult a falu mellé, egy félreeső vidékre, és hosszú munkába kezdett. Kövekből egy hatalmas, hatszorosan átszőtt kört formált, és fűszereket helyezett a középpontba, majd elhelyezkedett a körön kívül, és hosszú varázslatba kezdett.
   A szörnyeteg hamarosan felfigyelt a fűszer illatára, és a kör felé iramodott. Gyors volt, mint a szél, de nyomában dögszagot árasztott. A sheylét nem vette észre, mert csak a fűszer érdekelte. Amint azonban a körbe ért, a látó egy hatalmas varázslattal bezárta oda. A mágia azonban sokat kivett belőle, ezért lefeküdt, és egy teljes napig aludt.
   Amikor felébredt, a szörny éppen a kör falát ostromolta. A Látó tudta, hogy nem tétovázhat, mindenképpen meg kell ölnie. Összeszedte minden erejét, és egyetlen varázslattá csomózta, majd belépett a körbe.
   A szellem azonnal rátámadt, de a sheyle sem tétovázott. A természet hatalmas erejét hívta segítségül, a napot, a szelet, a meleget és a hideget, és az ő hatalmukkal csapott le a szörnyre. Remegtek a kövek, a kör majdnem megtört, ahogy a szél iszonyatos erővel csapott le, de a szörnyeteg állta a csapást. Az utolsó pillanatban azonban a Látó a titkos erszényéhez nyúlt, és felszippantotta annak tartalmát. A fűszer, amely benne volt, a sheyle legtitkosabb receptje alapján készült, és lehetővé tette, hogy még egy, az előzőnél is hatalmasabb csapást mérjen a szellemre.
   Amaz egy pillanatig úgy tűnt, ezt is kibírja, de aztán ködteste hasadozni kezdett, és egy velőtrázó ordítással szertefoszlott. A sheyle a földre roskadt, de tudta, hogy munkája még nem ért véget. Elindult a falu felé, de három lépés után összerogyott, és mély álomba szenderült.
   A faluban közben a ragály tovább terjedt. Sokan meghaltak, a megtébolyodottak pedig hangokat kezdtek hallani. Ezek azt követelték tőlük, hogy áldozzanak fel gyermekeket, hogy a szellem újjászülethessen. Azok tébolyukban össze is szedtek három fiút és három lányt, és elvitték őket egy ősi oltárhoz, amit a Hadistennek építettek.
   Magam is jártam azon a helyen: nem embernek való látvány. A hat tudvalevőleg a gonosz száma, ezért áldoztak fel ennyit: körben egyik oldalt a fiúgyermekek, másik oldalt a lánygyermekek teste feküdt, borzalmasan megcsonkítva, kibelezve. A vérüket az oltáron egy agyagedénybe gyűjtötték, abból született újjá a szellem. Egy hosszú vércsík halad az edénytől a falu felé, ahol a szörnyeteg új testében bosszúra indult.
   Tiltakozásom eredménytelen volt, kiválasztottak négy gyermeket: két fiút és két lányt, mert a négyes szám a Hadistennek tetsző, és elvitték őket egy kőoltárhoz, amin a Hadistennek áldozatot szoktak bemutatni. Leültették őket az oltár mellett, és sorban megnyitották a mellkasukat egy áldozati késsel. Gyorsan meghaltak. A vérüket egy agyagedénybe gyűjtötték, és rituális imák közepette az oltárra helyezték.
   Aznap este a megmaradt, még járni képes harcosok felkerestek, és megfenyegettek, hogy megölnek, ha nem teljesítem a parancsukat. Azt akarták, hogy menjek el én segítségért. Tudták, hogy mivel sheyle vagyok, rám nem hat a ragály. Amikor ellenkeztem, fegyvert rántottak. Kénytelen voltam megölni kettőt, mire a többiek visszavonultak. A magyarázatomat kétkedve hallgatták, de nem kockáztattak meg még egy támadást.
   Amikor összegyűltek az aznapi vizsgálatra, és elfogyott a fűszerem, az egyik súlyosabb beteg nekem támadt. A többiek próbálták megnyugtatni, de ellökte magától őket, és fröcsögve átkozott engem, amiért nem gyógyítom meg őket. Hiába magyaráztam, hogy csak egy fénylátó vagyok, nem hallgatott meg. Aznap éjjel ketten őrt álltak ott, ahol aludtam, nehogy éjszaka megtámadjanak.
   Másnap reggelre alig egy tucat ember maradt életben. Látták, hogy nincs menekvés. A legöregebb gyenge hangon, rekedten egy himnuszt kezdett énekelni, és a többiek is bekapcsolódtak. Ketten, akik még nem gyengültek le teljesen, segítettek a holttesteket egy halomba hordani. El akarták égetni őket, de amikor kifejtettem nekik, hogy mit akarok velük csinálni, inkább ráhagyták. Csak a közvetlen hozzátartozóikat égették el.
   Este mind szorongva feküdtek le, tudva, hogy másnapra halottak lesznek. Többen kérték, hogy töltsem mellettük az éjszakát, és én nem ellenkeztem. Egy kunyhóba gyűltek mind, engem középre fektettek, Másnap reggelre valóban nem maradt egy élő sem köztük.
   Egy hét múlva mesemondó érkezett a faluba, pár szomszédos falubelivel egyetemben. Miután körülnézett, meghallgatott engem, és megígérte, hogy elterjeszti a történetet.
   A sheyle tudta, hogy nem késlekedhet. Ahogy felébredt, azonnal a faluba sietett. Addigra a harcosok közül többeket megölt a szellem, és a Látó tudta, hogy nem tétovázhat. Bár fáradt volt, és fűszerei sem voltak, elhatározta, hogy ha kell, magával viszi a szörnyet a halálba.
   Kiállt a falu közepére, és várt. Összegyűjtötte minden megmaradt hatalmát, és szőni kezdte a varázslatot maga körül. Amikor a szellem ezt megérezte, azonnal elindult felé. Bár még nem uralta egészen az új testét, így is rettenetesen erős volt, és a ragály, ami belőle kavargott, elsötétítette az eget.
   A sheyle megvárta, amíg elég közel kerül hozzá, és akkor felé lépett. Az elemek mind engedelmeskedtek neki, és pörölyként súlytottak le a szörnyeteg testére. Az beleremegett, és fél térdre rogyott, de állta a csapást. Ekkor húzta elő kardját a Látó, és egy sötét, tiltott varázslattal megátkozta a pengét, majd tövig merítette a szellem testében.
   Az iszonyatosat üvöltött, de nem tudott szabadulni. A varázslat a kardhoz láncolta a vérét, de ezt nem tudta. A sheyle összeesett a fáradtságtól, immáron harmadjára is, de a szörny nem törődött vele. Minden áron ki akarta húzni magából az iszonyatos fájdalmat okozó pengét. Ahogy vak dühében tántorgott, egyre kijjebb rángatta a pengét, míg végül megszabadult tőle, de ez lett a veszte. A vér, amelyből újjászületett, bíbor sugárban ömlött belőle a kard felé, és nem telt bele pár szívdobbanás, és a szörny semmivé foszlott.
   A ragály azonban nem múlt el. A falubeliek napokig szenvedtek kínok közt, sorra halva bele a rettenetes kórba. Mire a sheyle felébredt, már csak egy élő maradt törzsből. Még volt annyi erő benne, hogy elbeszélje, mi történt, aztán kilehelte lelkét.
   Én magam pár nap múlva jutottam el oda, ahol az események történtek. A szomszéd faluban azt beszélték, hogy rossz szél fújt a falu felől, ezért elhatároztam, hogy a végére járok a dolognak. A névtelen hős, a sheyle maga is útra kelt, hogy megvigye a hírt a többi Látónak. Ahol egykoron a törzs élt, most már csak romok állnak, és temetetlen holttestek fekszenek.
   A tárgy, amit a bányászok az omlás után találtak, kétségkívül rendkívüli mágikus erővel bír. Közelebbi vizsgálatra nem volt időm, mert egyéb feladataim voltak: a tárgy létezésének hírét túl értékes információnak ítéltem ahhoz, hogy avatatlan kezekbe jusson.
   Most, hogy már van időm közelebbről szemügyre venni, látom, hogy valószínűleg az ősi kultúrák egyikének a műve. Hatásait nehéz felmérni, mivel használatéval biztonsági okokból nem próbálkoztam. Egy a biztos: mint vérlátó, kijelenthetem, hogy a tárgyat érintő behatóbb vizsgálathoz nálam műveltebb és nagyobb hatalommal bíró személy szükséges.
