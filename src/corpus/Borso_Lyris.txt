A 94-es ház
	Sötétkék ruha volt rajtam, hullámos barna hajam kibontva omlott a vállamra. Lépteim nesztelenek voltak, mint az éjszaka, ami körülvett és beburkolt. Ruhám felett hosszú, csuklyás fekete köpönyeget viseltem, amely egészen fekete bőrsarumig eltakart. 
	Nem kifejezetten lopakodtam, de ügyeltem arra, hogy ne üssek zajt, és ne keltsek feltűnést, ami a néptelen utcákon járva nem esett nehezemre. Idegességemben nyeltem egyet, majd befordultam azon a sarkon, amit – a leírás szerint legalábbis – Görbe Saroknak neveztek a helyiek. Az egyik kapualjban egy pillanatra felparázslott valami vörös, feltehetőleg szivar, vagy cigaretta. Valaki volt ott. Megborzongtam, és megszaporáztam a lépteimet, erősen küzdve a késztetéssel, hogy hátralessek, vajon követnek-e.
	Rossz érzéssel fordultam be a következő sarkon, és haladtam el egy régiségbolt és egy pékség előtt, majd megtorpantam. Az utcának egy hatalmas, ódon ház vetett véget, amely inkább nézett ki kastélynak vagy várnak, mint közönséges lakóháznak. Hosszú, keskeny ablakai voltak, sűrűn díszitett homlokzata és levélmintás ajtókerete. A kovácsoltvas kapu felett házszám mutatta: Nyugati út 94. Megérkeztem.
	A hátam mögül halk sóhajt hallottam, és a szívem majd' kiugrott a helyéről rémületemben. Reszketve megpördültem, mire az ismeretlen alak szájában ismét felizzott a vörös fény. Elnyomtam a feltörni készülő sikoltásomat, és előhúztam hosszú pengéjű késem. Az idegen eldobta a cigarettáját, felemelte mindkét kezét, majd előlépett a sárgás lámpafénybe.
	– Damon, utállak!! – szakadt ki belőlem, majd remegve átöleltem a derekát.
	– Neked is szia – ölelt vissza, és hallottam a hangján, hogy mosolyog.
	– A szívbajt hoztad rám, miért kellett ez neked?
	Ő erre csak kibontakozott az ölelésből és megvonta a vállát. – Na, mi lesz, bemegyünk?
	Mély levegőt vettem, és kesztűs kezemmel lenyomtam a vaskapu kilincsét. Az ajtó nyikorogva tárult ki, felfedve a mögötte rejlő sötét, kivilágítatlan folyosót, amely mintha a végtelenbe vezetett volna. Visszafojtott lélegzettel léptem át a küszöböt, nyomomban Damonnal. Feszült csöndben siettünk végig a hallon, nyomunkban porfelhő szállt fel a magasba. Régi festmények előtt haladtunk el, a múlt királyai és királynői követtek minket a tekintetükkel. A plafonról hatalmas csillárok lógtak, és mindent, de mindent belepett a pókháló és a por.
	A folyosó végén balra fordultunk, felmentünk egy széles lépcsőn, átszeltünk egy nagyobbacska folyosót, és benyitottunk az előttünk tornyosuló kétszárnyú faajtón. Odabent ragyogó világosság fogadott bennünket, minden csillogott-villogott, mintha vadonatúj volna, pedig minden bizonnyal a terem egyidős volt a házzal. A rövidke előtérben egy lakáj ácsorgott, és amint meglátott bennünket, elénk sietett. Mély meghajlással köszöntötte Damont, majd felém is bólintott egyet.
	– Damon herceg, Lara kisasszony, engedjék meg, hogy üdvözöljem önöket a Jade palotában. Szabad a kabátjukat?
	Damon azonnal nyújtotta az övét, ám én erősen zavarba jöttem az inas tiszteletteljes és mégis behízelgő modorától. A lakáj ezt nyilván másképp értelmezte, mert megjegyezte, hogy itt már biztonságos. Reszketeg mosolyt varázsoltam az arcomra, és kihámoztam magam a köpenyemből és a kesztyűmből. Az inas készségesen nyújtotta karját, én pedig odaadtam neki a ruhákat, majd hátraléptem egyet.
	– Azt hiszem, már csak ránk vártak – jegyezte meg Damon, aki időközben belesett a nagyterembe.
	Valóban, a legnagyobb üvegcsillár alatt, amit valaha láttam, hosszú asztal húzodott, és már csak két hely tátongott üresen a végében.
	– Csak utánad – intett fiús vigyorral Damon, én pedig szemforgatva léptem be a terembe. 
	Lassan végigmértem a jelenlévőket. Az üres asztalfő nyilván Damon helye, tőle jobbra pedig az én székem várakozott rám. A székemmel szemben Lena ült, anya egyik régi ruhájában, egy fekete-fehér lágyan omló ruhakölteményben. Az enyémhez hasonló árnyalatú haját laza kontyba rendezte, csupán egy-egy tincs keretezte arcát. Hallottam, hogy mögöttem Damon nehezebben veszi a levegőt, és nem tudtam elfojtani egy apró mosolyt. Lena visszamosolygott rám, majd a mellette ülő harthoz fordult, és felénk intett. A magas, erőteljes arcvonású férfi ránk pillantott, majd súgott valamit a bal oldalán helyet foglaló ksetrének. Mindkettejüket felismertem: a hart Ize volt, a hartok vezetője, a ksetre pedig Ize, aki szintén vezető szerepet töltött be saját népe köreiben. Izevel szemben a hajnaliak vezetője, egy szürke bőrű, fehér hajú valaki ült, kezében hosszú, faragásban végződő botot tartott. Közte és az én helyem mellett pedig Sera figyelt engem, a mi, azaz az erdei lények vezetője (bár a "mi" kifejezés nem pontos, hiszen fajilag az emberekhez tartozom).
	Majdnem minden szék mögött egy–egy őr állt, Lenáét és az enyémet kivéve. Az őrök kezében fegyver volt, éber szemük folyamatosan a lehetséges fenyegetést leste. A tekintetem összeakadt az erdei lények őrével, és az a bolond szívem kihagyott egy ütemet.
	Lawan – valami számomra érthetelten oknál fogva – csupán egy zöld mellényt viselt őzbarna nadrágja fölött, ami szabadon hagyta izmos karját és vállát, sőt, még a mellkasából is megmutatott egy részt, éppen csak annyit, hogy kíváncsivá tegyen, hogyan nézhet ki a nélkül a mellény nélkül. Lusta mosollyal nyugtázta érkezésemet – érkezésünket.
	Damon megköszörülte a torkát, majd kilépett mögülem. – Üdvözlök minden egybegyűltet, és elnézésüket kérem, amiért késtünk.
	Ragyogó mosolyt villantottam az "egybegyűltekre", és gyorsan a helyemre siettem, Sera mellé. És lényegében Lawan mellé, bár szívem szerint még egy kicsit igazán lehettem volna közelebb hozzá.
	– Nos, mivel az időnk véges, rögtön a tárgyra térnék. Mint az nemrég bebizonyosodott, hadseregünk sajnos semmit sem ér a tengerentúliak ellen, és én úgy gondolom, nem a számok miatt, hiszen mi jelentős többségben voltunk. Különös, megmagyarázhatatlan dolgok történtek, amelyekre eddig még nem volt példa. Ellenségeink nyilai mind hajszálpontosak voltak, ellenben a mi nyilaink közül – ha jól emlékszem – egy sem ért célba. Lehet, hogy én nem ismerem eléggé a katonáinkat, de úgy gondolom, itt valami nagyon nincs rendben. Bár jelentős veszteségeket nem szenvedtünk, még egyetlen csapatot sem láttam ilyen gyorsan visszavonulni, mint a mienket.
	Hajnaliak népe, ti csatlakoztatok végül hozzánk, amiért hálával tartozunk nektek – nézett Damon mélyen az ősz hajú Ize szemébe. Ő válaszképp csak bólintott, és lehunyta halványszürke – már-már fehér – szemét. – Ksetrék népe! – fordult most a herceg a ksetrék vezetőjéhez. – Bár tudom, valószínűleg felesleges, de ismét megkérlek benneteket, hogy csatlakozzatok a harcokhoz, hiszen nemzetetek harcra termett, és hatalmas segítség volna nekünk, ha...
	Damon hivatalos hangja lassan háttérzajjá olvadt, az én gondolataim pedig már messze jártak, mérföldekkel odébb, egy hatalmas tisztáson.

	A csata nem volt hosszú. Mi több, fél óra sem telhetett el, és megfutamodtunk. Kolam, a szarvasom hátán ültem, a tisztás szélén, egy emelkedő tetején. A kezemben tartott íj húrja szinte nem is látszott, olyan sebességgel lőttem ki az újabb és újabb nyílvesszőket, de valamiért egyik sem talált. Talán meg sem fordult volna a fejemben, hogy nem velem van a baj, ha a mellettem álló Lawan szerez pár találatot, ám az ő lövöldözése is éppoly hiábavaló volt, mint az enyém. Az viszont már gyanús volt.
	Alattunk Lena és még pár hart állt vállvetve, és igyekeztek a mi kis íjászegységünktől távol tartani az ellenséget. Kardjaik csak elmosódott foltoknak tűntek, és messziről úgy nézett ki a küzdelmük, mint valami tánc. Fura, fémes csillogású foltokkal tarkítva.
	Éppen kezdett fáradni a vállam, amikor meghallottuk a kürtöt. Zavarodottan ráztam a fejem, nem volt tapasztalatom a harcokban, na, de még fél óra sem telt el! Meghökkenésemből Lawan riasztott fel, aki hatalmas párduca hátáról lágyan megérintette a karomat, és megjegyezte, hogy ilyenkor illik visszavonulni, mert, ugye ez a hang azt jelenti, hogy vissza kell vonulni, és akármilyen fontos vagyok is, nem fognak megvárni. Úgyhogy csatlakoztunk a többiekhez, és bevettük magunkat az erdő fái közé.
	Amikor valamivel később visszatértünk a csatamezőre, úgy éreztem, mindenütt holtak hevernek. Igazából harminc halott, ha lehetett, és ennek egy (túlságosan kicsi) része a tengerentúliakhoz tartozott, de én túl soknak éreztem ezt a veszteséget is. Mert harminc családhoz fognak bekopogtatni ma éjjel, és harminc család fog rémült, könnyes szemekkel a késői látogatóra meredni. Harminc család fog éjszaka összekapaszkodni és zokogni és csak zokogni, mert Apu, vagy a bátyó, vagy a nagybácsi, vagy a nővér, vagy bárki a családból soha többet nem jön haza. És harminc családnak fog az emlékezetébe vésődni a kép, amint a szeretett halott utóljára lépett ki az ajtón. Én már csak tudom.
	Másnap halottakat temettünk és élőket gyászoltunk.

***
	Azt hiszem, Lara némileg elkalandozott, ugyanis már négy és fél perce bámult egy kis kört az asztalon. Biztos érdekes kör, de nem hinném, hogy ennyire. Mondjuk, én sem szólhatok egy szót sem, ugyanis én is egyfajta köröcskét bámultam egészen addig a pillanatig. Damon ajkai egészen különleges, és észveszejtő táncot jártak, miközben beszélt. És a hangja! Mély, de nem túlzottan, pontosan azon a frekvencián van, amit én úgy szeretek. Ez persze teljesen független a személyétől.
	Amikor felnéztem, elkaptam Lawan pillantását. Mindentudó mosolyra húzódott az ajka, amolyan gúnyos, ugrató grimaszba. Válaszként lesütöttem a szemem, és bosszúsan éreztem, hogy az arcomat elönti a pír. Abban a pillanatban meg tudtam volna fojtani Lawant, Lara és az érzelmei ide vagy oda. Azaz hát nem teljesen voltam tisztában azzal, hogy Lara mit érez, de úgy hiszem, ő sem.
	Öntudatlanul is a nyakamhoz nyúltam, és megszorítottam Tengerszemet. Megnyugtatott a közelsége, és anyára emlékeztetett. Anyára, aki már nincs velünk. Anyára, aki a háború miatt halt meg. Hirtelen újra érdekelni kezdett a tárgyalás.
	– ...bár nem fogom felfedni repülésünk titkát – mosolyodott el bocsánatkérőn a hajnaliak vezetője –, úgy gondolom, lehetséges, hogy különleges erő lakozik a tengerentúliak némelyikében, azonban nem tartom valószínűnek, hogy mindegyikük rendelkezik ilyesféle hatalommal. Akkor ugyanis sokkal erősebbek lennének, és mi most nem ülnénk itt. Ennyien biztosan nem.
	Körülbelül eddig tartott a figyelmem, ismét elkalandoztak a gondolataim. Lara most Lawannal szemezett, ami már csak azért is érdekes volt, mivel Lawan lényegében mögötte állt. De valahogy megoldották vizonylag kevés feltűnéssel – bár a ksetrék vezére, Ize elég csúnyán meredt rájuk. A nővérem szája széle meg-megremegett, ahogyan a nevetését próbálta leplezni, és én elkezdtem komolyan tartani attól, hogy egyszerre csak kirobban belőle a kacagás. Az pedig még az én pirulásomnál is sokkalta kínosabb lenne. Aztán Lara az ajkába harapott, és én megvilágosodtam. Ugyanis Lara még sosem harapott az ajkába. Soha.
	Szóval a srác különleges.
	Damonre pillantottam, aki éppen belekezdett valami szónoklatba valami haditervről, és néha jelentősségteljes pillantásokat küldött Ize felé. Arra gondoltam, hogy mennyire más ilyenkor. Ilyenkor, amikor komoly és felelősségteljes, amikor terveket sző és beszédeket mond. Olyan, mint valami herceg, és bár tudom, hogy az, mégis furcsa így gondolni rá. Olyan felnőttes, olyan határozott, és egészen másképp csillognak azok a csodálatos zöld szemek.
	Aztán rám nézett, és nekem minden gondolatom elszállt. Összevontam a szemöldököm, hogy legalább valamelyest fenntartsam a látszatot, hogy itt vagyok, figyelek, és irtóra gondolkodok azon, ami most éppen a téma. Akármi legyen is az.
	A tekintetén átfutott valami, de nem volt időm, hogy rájöjjek, mi lehetett az. Talán bosszúság, vagy szórakozottság? Azt hiszem, ez már sosem derül ki.
	Ugyanis a hallból hangok szűrődtek fel. Egészen úgy hangzott, mintha... fegyvercsörgés? Nem valószínű, de...
	Ekkor tört be az ablak. Ezernyi apró szilánk záporozott ránk, csillogtak a meleg, barátságos sárgás fényben, szivárványos szikrákat szórtak szerteszét, és nekem az első gondolatom az volt, hogy ez mennyire, de mennyire gyönyörű. Aztán az, hogy mégis mi a fene történik körülöttem?
	Mindenki, Larat és a vezetőket is beleértve fegyvert ragadott, bár a tanácstagoknál csupán apró kések és tőrök voltak, meg persze Ize hosszú botja, de az sem ér sokkal többet, ha nem tudja használni. Mint kiderült, tudta használni.
	Az ablakon és az ajtón egyszerre tódultak be a fekete ruhás tengerentúliak, kezükben buzogányok, kardok és kések lapultak. Az inas sikoltott valamit, de a hangját elnyelte a többiek kiáltozása. Lawan íjat kapott elő, miközben a tőrét Larának dobta, aki valahonnan elővarázsolta a sajátját is. Én is kihúztam a rövidke dobótőrömet, de nem igazán tudtam, hogyan kell használni. Még sosem volt a kezemben ilyen, és most is csak Noya kérésére hoztam magammal. Mindenesetre két marokra fogtam, és vártam az első támadómat.
	A hangzavaron keresztül is eljutott hozzám Damon kellemes hangja (a francba, hogy még ilyenkor is jó hallani), amint azt ordította, hogy irány a hátsó ajtó. Mivel ötletem sem volt, hol van a hátsó ajtó, követtem Damon hangját. Szerencsém volt, mert Damon végig beszélt, és csak néha nyomta el a hangját Lawan vagy az egyik vezető káromkodása. A többi őr kísérteties csendben dolgozott, és látszott, hogy értik a dolgukat. Persze Lawan sem tétlenkedett, a nyílvesszői hajszálpontosan értek célba, és a fekete ruhások fogyni kezdtek.
	Végül megpillantottam egy sötét mahagóni faajtót, ami egészen beleolvadt a hátsó falba. Odarohantam hozzá, karok és kardok alatt átbújva, és teljes erőből meglöktem. Nem nyílt. Nekiálltam kilincset keresni rajta, vagy kulcslyukot, vagy bármi támpontot, amiből kitalálhatom, miért nem nyílt ki. Hirtelen Lara termett mellettem, és az ujjai hegyét az ajtó és a fal találkozásához illesztette. Megértettem, mit akar, és én is így tettem. Közös erővel húzni kezdtük a nehéz ajtót, és együtt nagy nehezen sikerült kitárni.
	– Damon! – kiáltottam, és az ajtó felé intettem. Ő fél kezével visszaintett, a másikkal pedig hárított egy hátulról érkező csapást. Szerencsére a többi tanácstagnak is feltűnt a lyuk a falon, és sorra tűntek el benne.
	Mellettem Lara eldobta az egyik kését, majd megpördült, és ő is eltűnt az ajtó mögött. Nem igazán volt választásom, hiszen segíteni nem tudtam volna a harcolóknak, így én is utána rohantam. Az ajtón túl egy szűk lépcsősor vezetett felfelé és lefelé, én pedig gondolkozás nélkül felfelé vettem az irányt. Kettesével szedve a lépcsőfokokat rohantam fel Lara után, aki a nevemet kiáltozta. Három emelettel később szúrni kezdett az oldalam, néggyel később pedig már úgy éreztem, egy tapodtat sem tudok tovább menni, de végül is csak az ötödiken álltam meg pihenni.
	A térdemre támaszkodva kaptam levegő után, a szívem ki akart szakadni a helyéről, és irtózatosan aggódtam Damonért. Mellettem Lara félelemtől tágra nyílt szemmel nézte a lépcsőt, ahol sorra tűntek fel az őrök, majd végül Damon. A megkönnyebbüléstől reszketve vetettem a karjába magam, de amikor átölelt, bűntudat nyilallt belém. Mi a fenének örülök, amikor Lara még mindig aggódik Lawan miatt?
	Kibontakoztam az ölelésből, és Larara néztem, akinek az arcán legördült egy könnycsepp.
	– Lawan? – kérdeztem rekedten Damontől.
	– Ő... hátramaradt. Fedez minket. Mindjárt jön – válaszolt, de közben ő is sűrűn tekintgetett a lépcső felé, és láthatóan ideges volt. – Mindjárt jön. – ismételte meg magát, mintha csak meg akarna győzni valakit.
	Az idegeim pattanásig feszültek, amikor valami mozgás támadt a lépcső aljában. Dulakodás hangja hallatszott, majd sietős léptek dobolása. Valaki felfelé tartott. Damon kihúzta magát, és megfeszítette az állkapcsát, és tudtam, hogy lélekben felkészül az újabb harcra. Mögöttem az őrök, a tanácstagok és Lara is mind a lépcsőt bámulták meredten, sokuk kezében a fegyver is a lépcső irányába mutatott.
	Aztán felbukkant egy fej, két váll, majd végül az egész ember.
	– Law! – sikoltotta Lara, és szinte repült az újonnan érkezett karjaiba. Lawan több sebből vérzett, a karján és a lábán is vágások sorozata vöröslött, a kezében az íját tartotta, a húron még mindig egy nyílvessző ült. Az arcát Lara hajába temette, miközben átölelte őt. Aztán lassan felemelte a fejét, és Lara feje fölött Damon tekintetét kereste. Mikor a herceg ránézett, rekedtes, ziháló hangon megszólalt:
	– Miért kellett nektek ilyen rohadt magasra másznotok?







      
Ne félj!
      A nap utolsó sugarai lágyan simítottak végig meztelen karomon. Jól esett a meleg, hiszen annyi minden történt tegnap, és még nem hevertem ki teljesen.
      - Totál idiótának tart - jelentettem ki a szememet forgatva. - Mégis ki veti magát sikítozva a haverja karjába?
      Wana halkan felkuncogott. Ujjatlan, zöld felsőt viselt, ami nekem biztosan szörnyen állt volna, de neki csak kiemelte vékony, de csinos alakját.
      - Elfelejtetted azt az apró tényt, hogy kábé halottnak hitted, amikor felbukkant. Szóval még szép, hogy sikítozva a karjába vetetted magad!
      Válaszul csak felnyögtem, és a kezembe temettem az arcom. – Ez nem segít...
      Wana csak vállat vont: - De nekem jól esik. Mostanában amúgy sem sokat látlak. Jó, hogy egy kicsit kettesben lehetünk. Tényleg, hol a nővéred?
      Ami azt illeti, Lena éppen Damonnal volt. Éreztem a boldogságát. És bár ettől csak még magányosabbnak éreztem magam, örültem a testvérem boldogságának.
      A Nap izzó, vörös köre lassan eltűnt az erdő királyai mögött, mi pedig csak ültünk barátságos csendben a dombocska tetején. Én is örültem, hogy végre kettesben lehetek Wanával. A folyamatos tervezgetések, megbeszélések és gyakorlatozások mellett szinte semmi szabadidőm nem maradt. Ami pedig mégis, azt általában Lenával töltöttem, bepótoltuk az elmúlt háromnegyed évet, és kisírtuk magunkat egymás vállán.
      A szürkületbe éles vijjogás hasított, és hiába volt meleg, nyári este, mégis megborzongtam. A pulóveremért nyúltam, de még a szövet alatt is égnek meredt minden szőrszálam a hangtól.
      - Mi volt ez? – meredtem Wanara, hátha ő többet tud, mint én. Ám ő éppoly tanácstalanul rázta a fejét, mint én tettem volna.
      - Menjünk vissza a táborba, jó? Kezdek félni.
	A komor kis ösvény, ami a táborhoz vezetett, egyre jobban beleolvadt a talaj sötétzöldjébe.  Az utat szegélyező fák sötét sziluettjei gonoszan méregettek minket, mögöttük pedig csak a tömör sötétség tátongott. A nyakamhoz nyúltam, hogy megszorítsam az amulettemet, de ujjaim csak a levegőt markolták. Jeges rémület öntött el.
	- Álljunk meg! Wana, vissza kell mennünk, biztosan ott maradt, máshol nem lehet, igen, biztosan ott lesz, gyere, menjünk... – indultam vissza az ösvényen, de pár lépés után megfordultam. – Wana? – kérdeztem. – Wana! – de ő eltűnt.
      - Wanaa!! – szinte pánikrohamom volt, levegőért kaptam, de úgy éreztem, csak parazsat lélegzek. – Wana!! – sikítottam, és a medálomról megfeledkezve rohanni kezdtem, be a fák közé. Csak rohantam az egyre mélyebb sötétben, cikáztam a fák között, füleltem minden neszre, ami elárulhatja, hol van Wana.
      Egyre beljebb és beljebb jutottam a sűrűbe, addig futottam, amíg már levegőért kapkodtam, és úgy éreztem, nem tudok tovább menni. Akkor megálltam egy pillanatra, visszafolytottam a lélegzetem, majd mikor valami lágy susogást hallottam előlről, tovább futottam. A tüdőm égett, olyan érzés volt, mintha a belélegzett parazsat minden egyes újabb lélegzetvétel felizzítaná. De én csak tovább futottam.
      Már nem kiabáltam, nem sikítoztam, nem volt rá erőm. A gondolataim összevissza villantak, mintha csak vihar lett volna az elmémben, aztán lassanként leszállt a köd. A gondolataim lelassultak, eltompultak, csak az érzések maradtak. A félelem, a pánik és a bűntudat. Bűntudat? Ekkor jutott eszembe a medálom, és mintha feltámadt volna a szél és elsöpörte volna a gondolataimat lelassító ködöt, hirtelen kitisztult a fejem.
      Kolam, hívtam az én drága swengálomat, és ő pillanatok alatt mellettem termett. Hatalmas teste az oldalamnak simult, és még a pulóveren keresztül is éreztem a melegét. Egy picit megnyugodtam, a pánik elmúlt, már csak a félelem maradt.
      Oké, gondolkozzunk logikusan. Hol lehet Wana? A kérdésre a válasz egyértelmű volt. A tengerentúliak elvitték. Mióta elhagytuk Asinoro erdejét, és a tavat, tudtam, hogy a tengerentúliaknak mi sem könnyebb, mint észrevétlenül elragadni egy-egy gyanútlan ellenséget.
      Nagy csapat azonban nem jöhetett szóba, hiszen a tábortól csupán pár száz méter választott el minket, amikor Wana... amikor eltűnt. És nem is mehettek messzire.
      - Kolam? – néztem szarvasom mogyoróbarna szemeibe. – Eljött a mi időnk.
	Azzal megmarkoltam Kolam marján a szőrt, és egy lendülettel felhúztam magam a hátára, ő pedig még azelőtt nekiindult, hogy átvetettem volna a lábamat a háta fölött. Sokat gyakorolt mutatványunknak végre hasznát vehettem.
	Kolamot nem kellett biztatni, vagy irányítani, ő jobban tudta, merre van Wana, mint én. Kifinomult hallásával és szaglásával könnyedén követni kezdte a nyomukat. Nekem nem akadt más dolgom, mint kapaszkodni, kikönnyíteni, és megakadályozni, hogy újra elborítson a pánik. Kolam patái egyenletes ütemben ütköztek a mindig nedves talajnak, halk hangjuk a dobpergésre emlékeztetett.
	A fák lassan összemosódtak mellettem, ahogy Kolam egyre gyorsabb és gyorsabb tempóra kapcsolt. Csupán árnyak maradtak belőlük, sötét massza, amelynek túloldalán csak a végtelen mélység van.
???
	Összességében nem volt nagy csata. Sőt, lényegében csata sem volt. Csak bevágtattunk Kolammal közéjük, és ennyi. Összesen három nyílvesszőt kellett kilőnöm, s a nyilak nyomán összeestek a zsoldosok. Igazából a probléma ott kezdődött, hogy Wana nem volt velük.

***
	Úsztam a boldogságban. Minden csodaszép volt, minden tökéletes, minden álombaillő.
	A hosszú, vékony faág a kezemben fellángolt, én pedig nevetve emeltem ki a tűzből. A hegyén apró, sárga lángocska táncolt, vidáman nyújtózott a kerek arcú Hold felé. Halovány, de annál barátságosabb fényt árasztott, mint valami jelzőfény a megfáradt matrózoknak a vashideg tenger komor feketéjében.
	Izgett-mozgott, mintha fészkelődne, majd pislogott egyet-kettőt, és kialudt. A helyében izzó parázs maradt, csábosan tekintett szerteszét, mintegy kihívva az éjszakát. Parázsló vöröse érzékien olvadt át a korom feketéjébe.
	Meglengettem az ágat, és a kihívó kis parázs narancs köröcskévé mosódott, majd hurkokat és nyolcasokat rajzolt az egyre hidegebb levegőbe, áthasítva az éjszaka sötétjét. Nyulat rajzoltam, majd teáscsészét, aztán sólymot. Az én Démonomat.
	Játékosan a bal oldalamon ülő felé böktem a parázzsal, mire ő ijedten kiáltott fel. A sötétben ugyan nem láthattam az arcát, de egészen addig biztosra vettem, hogy Lawan ül mellettem. Ám ez a hang máshoz tartozott.
	- Damon? - még én is éreztem a hangomon a mosolyomat.
	- Ki más? - kérdezett vissza azzal a tipikus ál-öntelt hangjával. Nem állhattam meg, hogy megjegyezzem:
	- Hát, valaki jobbra számítottam...
	Hangosan nevetett, biztos tudatában annak, hogy nála jobban nem reménykedhettem. Sóhajtva nekidőltem a vállának, mire ő kedvesen átkarolt.
	Én pedig csak néztem a tüzet... ahogy a parázsló fadarabok sötét sziluettje el-eltűnt a lángok narancssárga tengerében. Ahogy a tűz halk ropogása megtörte a békés csendet...  Ahogy a tücskök és kabócák megszakították éjjeli koncertjüket, amint magasabbra csaptak a lángok... Ahogy a tűz körül ülők nevetése visszhangzott a magányos fák közt... Ahogy a füst fehéren, különös formákba rendeződve szállt fel az ég felé... Ahogy a barátaim és sorstársaim arcára különös árnyékokat festett a tűz...  Ahogy felettünk a csillagok halovány fénnyel ragyogtak a tiszta kék ég előtt... És persze Damon, akinek a melegét még vastag pulóveremen keresztül is éreztem... Tökéletes volt.
	Aztán, az elmémet kitöltő mélypiros, lágy ködön keresztül előtűnt egy apró, fekete gondolatszál. És az apró szálból alig pár másodperc alatt mindent betöltő, vad, páni félelem lett.
	Lara.
	- Damon! - szakítottam ki magam az öleléséből. Hangomon már érződött a kétségbeesés. - Damon, nem tudod, hol van Lara? Rossz érzésem van.
	- Öö... nem, de biztos minden rendben van. Talán Wanával vagy épp Lawannal van valamerre. Tud vigyázni magára. Te is tudod, hogyan bánik az íjjal.
	- Megyek, megkeresem. - Rövid csókot lehelltem az állára, és szomorúan rámosolyogtam. Ő csak a szemét forgatta, de amikor pár lépés után visszanéztem rá, gondterhelt arccal magához intette az egyik tisztjét, és súgott valamit a fülébe. 
	A tiszt éles arcélét kiemelték a lángok, sötét szemében megcsillant a fény. Damon magyarázott, ő kérdezett. Aztán a katona tisztelgett, és visszaolvadt a sötétségbe.
	Aggodalma egyszerre töltött el melegséggel és fokozta saját félelmemet.
	Ismét a sötét felé fordultam, és a sátrak felé vettem az irányt. A tábor nem volt hatalmas, de elég nagy volt ahhoz, hogy egyedül hosszú órákba teljen átkutatni. A tábortűz a sátortábor erdőfelőli csücskénél lobogott, így én az átellenes csücsök, a főhadiszállás felé indultam.
	A sátrak közt valaki halkan beszélt, így arrafelé lopakodtam. Mélyebb hangja volt, és nagyon ismerősen csengett, de olyan végtelenül gyengéd volt, amit még sosem hallottam. Nem tudtam kivenni a szavait, de lágyan, dallamosan beszélt.
	Finoman megköszörültem a trokomat, mire a hang elhallgatott. - Lara? - kérdeztem megszeppenve.
	A másik is megköszörülte a torkát, halkan káromkodott, majd hallottam a lépteit. Közeledett. 
	- Nem pont - nézett rám Lawan. Mögötte az árnyékban egy hatalmas állat sziluettje körvonalazódott ki a sötétben. Felismertem - Lawan fekete párduca volt az, a Swengalja, vagy mije. Alig tudtam visszafolytani döbbent nevetésemet, hogy Lawan, az a Lawan, akit én ismerek, a harcos, kemény Lawan ilyen hangon beszél egy párduchoz.
	Ismét krákogtam egyet, igyekeztem visszaterelni a gondolataimat Larahoz. Azonnal elkomorodtam.
	- Nem találkoztál Larával? Már egy ideje nem láttam.
	- Nos, nem, nem velem volt - miért is éreztem ezt mentegetőzésnek? - Ha jól emlékszem, elment valahová Wanával. - Kissé aggodalmasan vonta össze a szemöldökét, mintegy jelezve, hogy azért érdekli valamennyire a nővérem sorsa.
	- Szólj, ha látod, jó? - Már indultam volna tovább, amikor megragadta a karom.
	- Ugye nincs semmi baja? - kérdezte. A tekintetéből most sütött a félelem, a hangja egy kicsit rekedtesebb volt, mint szokott. Azt hiszem, ez volt a valódi, maszk nélküli énje. Amelyik nagyon aggódott a testvéremért.
	- Remélem - húztam el a számat. Meg sem lepődtem, amikor mellém szegődött, és velem együtt kiáltozta Lara nevét a sötét, egyforma sátrak közt.
	Láttam rajta, amikor új remény tölti el, és láttam, amikor ez a remény összetörik, és még több félelmet hagy maga után. Néztem a szemében pislákoló fényt és kétségbeesést. Éreztem a remegését, és arra gondoltam, mennyire megtörte a folytonos hadban állás. Mennyire megtörte a szeretet. És hogy ez mennyire, de mennyire borzalmas.
	És amikor egy óra hiábavaló keresgélés és kiáltozás után ismét ránéztem, már nem ugyanazt az embert láttam. Már nem a harcias Lawan volt. Nem, most a megtört Lawant láttam. Azt, aki elveszítette az apját, és aki retteg, hogy mást is elveszíthet.
	És akkor, ott, abban a pillanatban semmi mást nem kívántam jobban, mint hogy vége legyen mindennek a szörnyűségnek.
	Lawan felém fordult és rám nézett. Nem tudta elrejteni az arcára kiülő reménytelenséget. A két homloka között olyan mély volt a gondterhelt ránc, mintha évek óta, nem is, évezredek óta ott lenne már. Aztán az ajka félmosolyra húzódott, és csak úgy megjegyezte:
	- Remélem, hogy nem csak Wanával kószál valahol. Azaz tudod mit? Remélem, hogy mégis.

***
Cím
	- Wana... Wana... Wana, hallasz? Wana... Wa...
	Ólmos fáradtság kerített hatalmába. Már vagy három-négy órája kapaszkodtam Kolam nyakába, és szólongattam Wanát, de ő nem felelt.  A fák sötét, hideg, erőszakos törzse mintha közeledett volna, de nem mertem volna megesküdni rá. Fáradt voltam, féltem, és semmi mást nem akartam, csak hogy vége legyen ennek az egésznek.
	Kolam halkan fújtatott alattam. Te is fáradt vagy, öreg harcos... Kitartás... Biztos nincs messze... Elnyomtam egy ásítást. Ébren kell maradnod, Lara, nem aludhatsz el. Hm.. miért is nem aludhatsz el?
	Aztán meghallottam. És egy csapásra felébredtem. Kinyitottam immár pillekönnyű szemeimet, és hunyorogtam, hogy legalább valamit lássak a sötétben. És ismét... egy sólyom rikoltása az éjben. Démon. Tehát Lenáék is őt keresik. Nem vagyok egyedül ebben a végtelen erdőben. Nem csak én keresem, nem az enyém az egész teher. Meg sem fordult a fejemben, hogy akár engem is kereshetnek.
	Gyorsabb iramra ösztökéltem Kolamot, ő pedig vágtára váltott. Agancsos fejét rázta, és éreztem, hogy most ő is duzzad az energiától, bár már az utolsó tartalékait éli fel. Összeszorítottam a számat, és felszegtem az állam. Nem adom fel. Én? Soha!
	Ha kell, egyedül megkeresem Wanát. De nem kell. Jön a segítség.
	Jeleztem Kolamnak, aki kissé megváltoztatta a vágta ütemét. Így halkabbak vagyunk, sötétek és némák, mint az éjszaka.
	A Hold fensőbbségesen trónolt a mélykék égen, ezüst sugara csak arra volt jó, hogy nagyjából kivegyem az ösvényt, amit követtünk. Három és fél órája találtunk rá, de ki tudja, ki hagyta maga mögött? Ki tudja, mi vár a végén?
	Hirtelen megrohant a pánik, és nem tudtam eldönteni, vajon a saját érzelmem, vagy a testvéremé. De csak még erősebben összeszorítottam az állkapcsomat, és összevontam a szemöldököm. Halkan felnyögtem.
	És az apró nyögésből hirtelen dallam lett, áramlott belőlem, talán szavakat is mondtam, talán az emberek nyelvén. Talán nem. De a dallam szállt a levegőben, és egyre erősödött. A fák között kígyózott, ösvényt rajzolt, fénylett. Nem a szememmel láttam, inkább a képzeletem szüleménye volt. A végén teljes erőmből énekeltem, ugyanazt a dallamot újra és újra.
	Olyan volt, mintha visszatértem volna... mintha visszatértem volna... az alapokhoz, a gyökerekhez. A lényem legalapvetőbb részéhez.
	Minden olyan egyszerű volt. Követtem az utat, egyre gyorsabb és gyorsabb iramra ösztökélve Kolamot. Aztán hirtelen megállítottam. A távolban lángokat láttam és hangokat hallottam. Halkan, de minden félelem nélkül lopakodtam közelebb és közelebb, közben egy pillanatra sem hagyva abba az éneklést. Amikor már ki tudtam venni az alakokat a tűz körül, előre ugrottam. Még ugrás közben kaptam le a hátamról az íjat, és máris két nyílvessző ült az idegen, nyugodtan, rezdületlenül. A tengerentúliak azonnal felpattantak, és előrántották a fegyvereiket, de esélyük sem volt. Egymás után hullottak, én pedig csak pörögtem, elhajoltam, és lőttem és lőttem. Nem tudom mennyi idő telt el, de nem soká már Larával az oldalamon harcoltam. Tökéletes páros voltunk.
	Mindenki meghalt. Nagyjából tizen-tizenöten lehettek. Egy részükön nyíl fúródott át, másokon hosszú, pontos vágások vöröslöttek.
	Csak a hirtelen beállt csöndben vettem észre, hogy még mindig éneklek. De már nem vagyok egyedül. Döbbenten hallgattam el és néztem Larára - ő is épp akkor hagyta abba az éneket.
	Wana az egyik sarokban ült egy fának kötözve. Tőrömmel elvágtam a kötelét, közben Lara összeszedte a táborból azokat, amikre nekünk is szükségünk lehet. Aztán együtt minden mást a tűzre dobtunk, majd külön máglyát gyújtottunk, és elégettük a halottakat.
	Megrendülten néztem a tűzbe. A szokásos önmarcangolós bűntudat mellé most egy másik érzés is vegyült. Mi a franc volt ez?
	- Lena, Lena, jól vagy? Hol voltál, mi ez az egész, mit keres itt Wana, mi?... Jól vagy?
	Lawan lépett mellém, átkarolt, óvatosan felemelt, és Kolamhoz vitt. Végig kérdezgetett, de nem várt választ.
	Ami azt illeti, bennem csupán egyetlen kérdés merült fel, de az újra meg újra. Mi a fene volt ez?
