Lihegek, pedig nem is futottam, szinte meg se mozdultam, de szükségem van a levegőre, az oxigénre, tiszta testen kívüli élményem van, pedig csak szédülök, mert én idióta már megint olvastam a buszon. Tudom, hogy nem bírom, ráadásul a motornál ültem, háttal a menetiránynak, miért csinálom ezt. Zolira gondolok, aki talán Zoltán, nem tudom, mert nem mertem megkérdezni, de legalább tudok róla, és láthatóan ő is tud rólam. Csak azért jut eszembe, mert őt láttam utoljára laptopon írni, ami persze nem igaz, nem csak azért jut eszembe, és amúgy sem ő volt az utolsó. Sokat gondolok rá. Szeretném hallani a hangját, ahogy felolvas valamit. Szeretném felírni az ablakomra, hogy „más”, meg hogy „könnyű”, de ahhoz fel kell mennem az emeletre. Szédülök, fura, hogy olyan csend van, amikor a gondolataimban mindenki ordít, csak a kutya rágcsál valamit, meg a billentyűzet kattog, a szám csukva, a gondolataim folynak, áramlanak, ömlenek a gépre, a gépbe, a világra, úgy érzem, azzal, hogy én csöndben maradok, kitöltöm a világ összes csöndjét. Ebédelnem kéne, de ez most olyan, mint valami terápiás írás, alig törlök, mindig csak előre, nem lehet felállni, képtelenség.
Már előre látom, hogy nem fogok tanulni kémiára, amúgy is csak csütörtökön írjuk, ma kedd van, de szerdán nem érek rá, lovazok. A gondolataim hullámoznak, még jobban, mint a talaj a lábam alatt, tengeribetegnek érzem magam, pedig jól esik a végtelen óceánra gondolnom. A mikró zúg, nincs itthon rendes feltét, csak máj, magában fogom enni a borsófőzeléket, ehetnék még egy kis gombalevest, de azt sem szeretem. A kamrában talán még akad porleves, majd megcsinálom, amúgy sem ettem ma még meleget. Csenget a mikró, mennem kell.
Zöldnek és esetlennek érzem magam, kövérnek és nagynak és a hajam is megcsinált, nem természetes, szar az egész, úgy ahogy van. Olvasnom kéne, szükségem van Noah szemére, hogy az ő világán keresztül meglássam a sajátomban a színeket, de szédülök és nincs étvágyam, pedig már kész a borsófőzelék. Terápiás írás.
Shit. Ezt mindig is le akartam írni, persze, most hazudok, messze nem mindig is, csak most épp úgy éreztem, hogy jól esne, de igazából még csak jól sem esett.

Megtörtek Klubja, akik Mások, akik mások, akik MÁSOK.
(Mennyire felnőtté válás már az, hogy a laptop jelszava már az én nevem, és nem anyukámé… és mennyire nem az, hogy ezt zárójelbe írom és hogy am blokk mennyit gondolkodom rajta, meg ahogyan leírom, meg minden. Na mindegy, úgy érzem, tökre sokat változtam az utóbbi pár napban. Vajon jó irányba? Vajon van olyan verziója a valóságnak, ahol máshogyan változom? Nevermind, megyek aludni. Shit, mennyit akartam ezt írni a Borinak, amikor szükségem lett volna rá, és ő látványosan nem volt ott nekem..)

Előadás, előadás, olyanok, mint az unokatestvérem, valszeg mi is ilyenek voltunk, lehetséges, hogy ez a standard gyerek, mindenki ilyen volt, vagy ilyen lesz, sokan ilyenek is maradnak, nem tudom, én akarok-e ilyen maradni. A kezem bekötve, alszom.

És arra gondoltam, hogy a hold amúgy egy szeletnyi napfény, és hogy ez milyen kurva szép már.
Egy kicsit rendbe szedtem magam, de a lényeg ugyanúgy maradtam én.
S az, hogy észrevétlenül átléptem a mába.

Aztán jött ő, és én elkezdtem mesélni neki, az életemről, a mindenről, hogy pont 16 éve, 2001 április elsején legalizálták az azonos neműek házasságát Hollandiában, a világon elsőként, és hogy ez milyen menő már, mert az volt életem első bolondok napja, és tökre mással voltam elfoglalva, és mégis milyen király dolog történt, hát nem megérte megszületni? Mire ő megkérdezi, hogy amúgy ki az isten vagyok, és miért beszélek a szarságaimról, és mégis ki a fasznak képzelem magam, hogy melléültem, amikor az egész busz üres volt. Én meg csak megrökönyödve meredek rá, nem is értem, mit akar, tökre rendben van, hogy mellé ültem, hát ki mellé ültem volna, ha egyszer üres az egész busz?

A polcomon sorakoznak a kiürült kávéspoharak, tiszta szentimentális vagyok, el vannak mosva, tiszták és üresek, mint az angyalok. Zárójel kinyitva senki nem ír az angyalokról, mindenki bukott angyalokról, vagy ördögökről ír, de inkább vámpírokról meg vérfarkasokról meg démonokról, és az is csak lektűr, milyen sznob vagyok már, hogy ezt mondom, ez is csak lektűr, sőt ez még az se, ez  terápiás írás, zárójel bezárva. Fehérek és bordók és barnák és costásak, és julius meinesek és princessesek, és el kéne engednem ezt az egész írás dolgot, úgysem megyek vele semmire.

Ki akarok ülni a károlyi kertbe, vagy a városligetbe, vagy az egyetem téren egy olyan kőkockára, és figyelném a galambokat és a szökőkutat, és hallgatnám, ahogyan virágzanak a fák és zöldellnek a füvek, és igen, talán vinnék pezsgőt is, mert milyen hülyeség már, hogy csak ünnepekkor iszunk pezsgőt. Félédeset. De most sötét van és este és nem látszik a nap, és ezt úgy kellett volna írni, hogy este van és sötét, de most már mindegy, nem fogom törölni, terápiás írás. Amúgy gondoltál már arra, hogy a Hold igazából egy szeletnyi napfény, és hogy ez milyen kurva szép már?

Túl forró a tea és túl sokat káromkodok. Nem láttad valahol a szárnyaimat? Már hónapok óta keresem őket, tegnap azt hittem, megtaláltam, de kiderült, hogy mégse, csak valami betépett csávó mutogatott a kartonlapokra az aluljáróban, nem értettem, mit akar, amíg rá nem jöttem, hogy nem is keresi a szárnyaimat. A sajátjait se.

Emlékszem, hogy amikor kicsik voltunk, kukások akartunk lenni, a tesóm meg én, és anya mesélte, hogy ő meg hottentotta, de azóta se tudjuk, mit csinál egy hottentotta, talán ő zümmög, amikor elfáradnak a legyek, vagy ő susog a szél helyett, esetleg ő cseni el telente a Napot az égről idejekorán. Amúgy filozófus lett.

Szóval ültem a buszon, és ő leszállt és én fent maradtam, és már nem volt kinek beszélnem, ami rossz volt, még rosszabb, mint amikor nem értett meg, de mit csinálhattam volna, el kellett mennem a végállomásig, mert még sosem voltam ott, és arra gondoltam, hogy végre kihúzhatom majd az Újpalota, Nyírpalota utat is a listámról; itt is voltam, ismerem a várost, itt jártam, Bori, 2017.

Igazából csak szeretnék írni egy novellát, egy olyan hosszút, ami már szinte kisregény, bár még az előzőt se fejeztem be. És az elbeszélő, a főszereplő, a narrátor egy fiúprosti lenne, aki ilyen elképesztően művész, és jelen időben e per egyben írnám, és még meg is tudnám magyarázni Bacsónak, hogy miért. És beleszeretne valakibe, mármint a főszereplő, és persze nem lenne happy end, mert az tökre elrontaná, de hát persze úgyis happy end lenne, hiszen képtelen lennék megállni, hogy ne fordítsam a sorsát jóra. Milyen durva már, hogy a karaktereim az egyetlen barátaim, akiknek biztos lehetek a boldog végében.

Belépek a tesóm szobájába, először is lenyomom a kilincset, mert ugye az ajtó nyitva van, és átszivárgok a falon, és ott vagyok hirtelen, pedig olyan, mintha ott se lennék, vagy legalábbis nem ott lennék. Az asztal üres, nyoma sincs a könyvkupacoknak, se a fotelben, se az ágyon szétdobálva, a szekrényből sem ömlik a földre a ruha, és az egész szobából süt a tisztaság. Hasonlít a tesóm szobájára, csak épp mintha kiherélték volna, mintha eltávolítottak volna belőle mindent, ami ő. Ez van, ha anya takarít.

Ennek amúgy nincs is értelme, súgom a fülébe, mire ő ijedten ugrik egyet. Ki maga, kérdezi tőlem, de nem felelek, mert úgysem ismer, mire menne a nevemmel. Amúgy is, engem nem határoz meg a nevem, gondolom, aztán meggondolom magam, talán mégis, ki tudja, milyen ember lennék, ha Anasztáziának hívnának. Gyakori név ez az Anasztázia. (zero one one one zero zero one one, csak tudnám, miért éppen s)

Kezdek elbizonytalanodni, hogy mi lesz és mi van és néha, hogy mi volt, amikor eszembe jut egy emlék és elképzelem, hogy mi lett volna, ha mást mondok, ha ő mást mond, ha valami más, és ilyenkor mindig megijedek, mert mi van, ha ez az emlék most akkor már más lett, módosult, úgy, ahogy akkor történnie kellett volna, de ahogyan akkor nem történt. Az ember azt mondaná, akkor a jelen az egyetlen, ami biztos, de nekem ez a jelen leredukálódott a jelen pillanatra, a lepkére, ami nekem szállt, látod, már ez is múlt idő, nem is lepke volt, talán madár és a vállamra ült. Vajon  a terápiás írás segít megtartani az emlékeket?

Ma van a leadási határidő, úgyse fogok leadni semmit, de legalább írok, és végre, végre boldog vagyok, hogy írok, az előbb effektíve elmosolyodtam. Vajon ez, amikor szinte a gondolataim sebességével írok, amikor effektíve a gondolataimat írom le (mennyit használom ezt a szót!), ez írásnak minősül? Hiszen ezek a szavak csupán a gondolataim, ezek nem előre megtervezettek, ezeknek semmi céluk nincs, ez csak terápia, mégis ez már a harmadik oldal.
