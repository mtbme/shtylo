IV.
   A nádszál gerincén vízcsepp pergett végig és ő megborzongott a hidegtől. Lábait a tó vize mosta, talpai az iszapba süllyedtek, társai az oldalába vágtak. Mély levegőt vett, összeszorította a szemét, és próbálta elképzelni, milyen lehet, ha meleg van és a nap süti a haját és a szél belecsap az arcába. Megpróbálta elképzelni, milyen lehet repülni.
   A szél hidegen fújt, vadul csapkodta a fecskét, ő mégis visszatért a nádszálhoz. Felborzolta tollait, megkapaszkodott a szomszédos fűz gyökereiben és kitartóan csivitelt a szélről. Újra és újra elmesélte az utat Egyiptomba, elmesélte a vízilovakat, a krokodilokat, a hatalmas isteneket, elmesélte a fáraók nyughelyét és mindazt a gazdagságot, amit Egyiptom felhalmozott. Elmesélte a Nílust és a naplementét, elmesélte a meleget.
   A nádszál csöndben hallgatta a fecskét, lehunyt szemmel képzelte vele Egyiptomot és Egyiptom minden kincsét. Lágyan ringatta a testét a szél gondolatára, a szabad szélére, ami odafent fúj a felhők között.
   - Fecske, fecske, kicsi fecském, vigyél magaddal Egyiptomba – kérlelte a fecskét.
   - Nem lehet, tudod jól – felelte a fecske szomorúan.
   A nádszál persze tudta jól. Tudta jól, hogy a gyökerei nélkül nem térhet vissza a földbe és nem születhet újjá tavasszal. Tudta jól, hogy a szél csak kiszárítaná a leveleit és a nap csak megperzselné az arcát.
   - Fecske, fecske, kicsi fecském, vigyél magaddal Egyiptomba – kérlelte mégis a fecskét. – Hosszú itt a tél és csak még hosszabb a nyár.
   - Nem lehet, tudod jól – felelte a fecske, és felreppent. Mikor lenézett, a nádszál búsan hajolt meg a szél alatt, fejecskéje hullámokat keltett a vízen. A fecske szíve megesett a nádszálon és visszaszállt a fűzre.
   - Társaim már rég elmentek – mondta a fecske. – Messzi-messzi Egyiptomban járnak már és a lótuszvirágokkal beszélgetnek. Szeretnéd, hogy meséljek a lótuszvirágokról? – kérdezte.
   - Kérlek, mesélj a lótuszvirágokról, kicsi fecském – felelte a nádszál és sóhajtva felemelte fejét. – Mesélj a lótuszvirágokról és mesélj a repülésről!
   Így hát a fecske ott maradt a fűzön dideregve és csak mesélt és mesélt a meleg Egyiptomról. Elmesélte újra meg újra a vízeséseket és az oroszlánokat, a kígyókat és a pálmákat, és elmesélte újra meg újra a repülést. Egész télen ott maradt a nádszál mellett, és amíg csak ereje volt, mesélt.
   Mikor pedig eljött a tavasz és visszatértek a fecskék a messzi-messzi Egyiptomból, ott találták kis testvérüket a nádszál mellett. Lábai a fűzre fagytak, szárnyai dermedten lógtak az oldalán, kicsi szíve pedig megszűnt dobogni.
   Azon a nyáron és mind azóta is az egész nádas a kis fecske meséit suttogja. Egyiptomról énekelnek és a lótuszvirágokról, a piramisokról és a tengerről, a csillagok millióiról. A repülésről énekelnek, de soha többé nem vágynak fel a felhők közé.
