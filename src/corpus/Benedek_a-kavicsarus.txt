A kavicsárus
  Levél Anna Hemsworthnek Timothy Brandontól
       	London,
       	1816. I. 5.
       Kedves Anna!
       Bocsásd meg, amiért csak most írok, de az utóbbi napok forgatagában szinte semmi szabadidőm nem maradt. Most költözünk új lakásba Lisával, és hatalmas a felfordulás. Az összes bútort elő kell készíteni a szállításra, felügyelnünk kell a munkásokat, nehogy ellopjanak valamit, a szokásos teendők. Aggódtam az én drágám egészségéért, ezért ma pihenőnapot tartottunk, és elmentünk körülnézni a Tottenham Court Roadra. A nagynéném, Becky javasolt egy üzletet, ahol nyugodt álmokat hozó gyógyszereket árulnak.
       Te is tudod, Lisa milyen rosszul alszik, így hát úgy döntöttünk, benézünk oda. Egy kicsiny boltról van szó, a Tottenham Court Road és a Store Street sarkán. Elsőre jelentéktelen, bár jól karban tartott üzletnek látszott. A homlokzaton a „Warrenberg & Társa” felirat díszelgett, aranyozott, ámbár már kissé kopott betűkkel. Az üvegen keresztül láttam, hogy valóban apró helyiségről van szó.
       Ahogy beléptünk az előtérbe, máris ott termett az eladó (egyúttal, mint később kiderült, a tulajdonos), és gyorsan beljebb invitált minket egy valamivel tágasabb szobácskába. A falakon mindenütt apró rekeszek sorakoztak, bennük színes kavicsokkal.
       Elsőre azt gondoltam, a nénikém nyilván eltévesztette a címet. A bolt cseppet sem hasonlított egy tisztességes gyógyszerész üzletéhez. Amikor viszont Lisára pillantottam, láttam rajta a lelkesedést, ezért inkább az eladóhoz fordultam, hogy kérdőre vonjam.
       Ő, meg sem várva a kérdésemet, azonnal belekezdett a magyarázatba, melynek részleteivel nem untatlak. A lényeg, mint kiderült, hogy a kavicsok álomhozó erővel bírnak. Ennek mikéntjéről nem volt hajlandó beszélni, helyette rögtön sorolni kezdte, mit ajánlana nekünk.
       Közben az én drága Lisám, hisz tudod, milyen kíváncsi, nézelődni kezdett, és amikor ezt a tulajdonos meglátta, rögtön odaugrott hozzá. Kikapta a kezéből azt fehér követ, amit feleségem találomra kiemelt az egyik ládából, és gyorsan visszarakta a helyére. Pillantásom megakadt a dobozra vésett szón: Īs. Fogalmam sem volt, mit jelenthetett.
       Az árus óvva intette Lisát a választott kavicstól, és inkább egy másikat ajánlott neki. Közben pillantásom egy sötétzöld kövekkel teli rekeszen akadt meg, amelyre a Myrkwiðr szót írták. Az árushoz fordultam, mert ismerős volt a név, ám ő még Lisával foglalkozott. Ugyan már adott neki egy kavicsot, máris egy másik dobozban keresgélt.
       Amint felém fordult, rögtön érdeklődni kezdett, vajon én találtam-e kedvemre valót. Amikor a zöld kövek felé intettem, összerezzent, hevesen megrázta a fejét, motyogott valami olyasmit, hogy „ne, csak azt ne”, és inkább egy másik rekeszben kezdett el turkálni. Éppen csak hogy sikerült elolvasnom annak feliratát: Naftülim.
       Lisa közben kiválasztotta a kedvére valót, egy sötétkéket. Az árus idegesen fordult vissza hozzá, és megjegyezte, hogy jó ízlése van. Egy könyvecskét vett elő, amibe gondosan bejegyezte a kavicsot (apró betűkkel írt ugyan, de nekem sikerült elolvasnom: Tehôm volt a kő neve), és mondott egy egészen elfogadható árat. Szó nélkül kifizettem, majd távozáskor még egyszer hátrapillantottam, de láttam, hogy már nem minket figyel. Egy asztalkához sietett, felkapta a rajta álló kávéskannát, és egy lendületes mozdulattal meghúzta. Megrázkódott, majd felénk pillantott. Tekintetében páni félelem ült. Nem tudtam mire vélni a dolgot.
       Este Lisa az instrukcióknak megfelelően a párnája alá tette a követ, és erősen gondolt a tenger sötétjére. Még elalvás előtt hallottam, ahogy a szuszogása mellettem egyre egyenletesebbé válik, és amikor reggel felébredtem, láttam, hogy még mindig alszik.
       Miután felébredt, beszámolt nekem csodás álmáról, melyben az óceán legsötétebb mélyén lebegett. Azt mondta, még soha nem érzett ilyen nyugalmat. Azt javasolta, próbáljam ki én is a követ, de visszautasítottam. Nemigen bízom az ilyen praktikákban.
       Most éppen az íróasztalnál ülök, már megreggeliztünk, a szállítók a bútorokat pakolják, és Lisa, úgy tűnik, már el is felejtkezett a kavicsról. Félek, még egy darabig nem lesz érkezésem újabb levelet küldeni. Kérlek, vigyázz magadra, Alfredra, és a gyerekekre.
       	Üdvözlettel,
       	Timothy
      

  Részlet Adam Miller naplójából
   Jan. 1.
     A szilvesztert régi ismerősöm, Jozef társaságában töltöttem. Még 1790 körül ismerkedtünk meg, amikor Londonba költözött. Már vagy egy hónapja nem találkoztunk, ezért meghívtam, ne töltse egyedül a szilvesztert.
     Ahogy egy pohár bor mellett ültünk, és halkan beszélgettünk, láttam rajta, hogy rossz bőrben van. Az elején tapintatosan kerültem a témát, de az első üveg után csak megkérdeztem, mi a baja. Azt mondta, hetek óta rémálmok kínozzák.
     A válasza nem lepett meg. Amikor a részletekről érdeklődtem, csak annyit volt hajlandó válaszolni, hogy Ő üldözi. Félt elaludni, de már nagyon fáradt volt. Ekkor jutott eszembe, hogy nemrég felfedeztem egy kiváló kávéüzletet.
     Ha félsz az álmoktól, ne aludj – mondtam, és elmeséltem neki, hogy a tulaj mutatott egy rendkívül erős kávét. Azt állította róla, hogy napokig képes ébren tartani egy felnőtt embert. Amikor Jozef meghallotta, felragyogott a szeme, és rögtön a bolt helye után érdeklődött.
   Jan. 8.
     Ma meglátogattam Jozefet az üzletében, hogy lássam, jobban van-e. Amint beléptem, megcsapott a kávé ismerős illata. Nemsokára megjelent a barátom is, de rettenetesen állapotban volt, ordított róla, hogy teljesen kimerült. Szemfehérje vérvörös volt, a keze pedig folyton remegett. Amikor az álmokról kérdeztem, hevesen remegni kezdett. A motyogásából azt szűrtem le, hogy alig alszik, de akkor minden eddiginél rettenetesebb rémálmai vannak. Ő már majdnem bizonyos, hogy megtalálta.
     Miközben beszélt, pillantása folyamatosan visszatért a helyiség egyik oldalán álló, kövekkel teli szekrényre. Az oldalán számomra ismeretlen szavak jelölték az egyes kavicstípusokat. Mielőtt azonban újabb kérdéseket tehettem volna fel, Jozef pánikszerűen felpattant és egy hajtásra kiürítette a kávéskannát, majd azonnal nekilátott újat főzni.
     Miután láttam, hogy nem tehetek semmi többet érte, távoztam.
   Jan. 10.
     A reggeli újságban olvastam, hogy Jozef meghalt. Ezek szerint végül mégis legyűrte a fáradtság. Ha ez igaz, ma este elmegyek az üzlethez, és véget vetek ennek az őrületnek.


  Szócikk az Encyclopœdia Supernaturalis 1885-ös kiadásából
      Warrenberg, Jozef – létező személy 
      Állítólagos mágiahasználó, aki álomhozó kavicsokat árusított Londonban. A kövek származása ismeretlen, hatásukról különböző feljegyzések maradtak fenn. Nem egyértelmű, hogy sarlatán volt, avagy valóban bűvös erőknek parancsolt.
   Fiatalkora
      Feltételezhetően németországi zsidó családból származik, élete nagyobbik részét Londonban töltötte. Fiatalon nagy utazó volt, a fél világot bejárta. Történetei, melyeket nagyritkán a vásárlóinak mesélt, két helyszínt említenek: a Rajna-vidéket és a Szentföldet.
      Előbbihez több történet is kapcsolódik, de a központi elemük egy bizonyos Lorelei nevezetű szirén, aki híres volt bosszúálló természetéről, és arról, hogy áldozataival álmukban végez. Warrenbergnek azonban sikerült túljárnia az eszén, és egy zsák kavicsot kicsalnia tőle.
      Az utóbbihoz kapcsolódó történetek főszereplője egy öreg rabbi, akitől köveket kapott cserébe a szolgálataiért. Ezek a szolgálatok történetről történetre változtak, de egy dologban megegyeztek: mindegyik kapcsolódott valahogyan az Ószövetséghez.
   Üzleti évek
      A fennmaradt iratokból arra következtethetünk, hogy nagyjából negyvenévesen költözhetett Londonba, ahol kis üzletet nyitott. A bolt homlokzatán olvasható „Warrenberg & Társa” felirat egy másik tulajdonost is sejtet, habár soha senki nem találkozott vele. Amikor érdeklődtek, általában kimentette magát valahogy. A források arra utalnak, hogy a társ egyfajta beszerző lehetett, aki folyamatosan vándorolt a világban, kavicsok után kutatva.
   A kavicsok
      Magukról a kövekről maradt fenn a legtöbb feljegyzés. Több tucat levél és naplórészlet tanúskodik a vásárlók elégedettségéről. A kavicsokat általában elég volt az ágy közelébe helyezni, és erősen összpontosítani egy bizonyos hangulatra vagy helyszínre.
      Az így előidézett álmok közös jellemzője volt a félelmetes valószerűség. Több vásárló írta, hogy szinte függőséget okozott a megvásárolt kavics. Csak néhány esetben mondott csődöt varázslat, ami annak valódiságára utal.
      Igazából csak elnevezés alapján tudjuk elkülöníteni a köveket, mivel ez az egyetlen fogózkodónk a származásukat illetően. Vannak héber nevekkel ellátott kavicsok, melyek Szentföldi származásra utalnak, és ógermán nevűek, melyeket feltehetően európai körútja során szerezhetett.
      Természetesen előfordulnak olyan nevek is, melyek egyik nyelvhez sem kapcsolhatók, például a Grod vagy a Ganama. Ezek jelentésére vagy eredetére eddig nem sikerült fényt deríteni.
   Halála
      Londoni élete meglehetősen eseménytelennek mondható – körülbelül húsz éven keresztül árult álomhozó kavicsokat, ami stabil megélhetést biztosított neki. Kevés emberrel érintkezett a vevőin kívül, soha nem nősült meg, és örököst sem hagyott maga után.
      Halála éppen oly rejtélyes, mint fiatalkora. 1816 Január 10-én kora reggel holtan találták otthonában. Az ágyon feküdt, valószínűleg álmában hunyt el, párnája alatt egy zöld kavicsot találtak. A boncolás szívleállást állapított meg a halál okaként, mely gyaníthatóan a mértéktelen kávéfogyasztás miatt következett be. A rendőrség mindemellett nyomozást rendelt el.
      Aznap este azonban a bolt porig égett, a tűzoltóknak nem sikerült megmenteniük a bent maradt tárgyakat, a kövek pedig eltűntek. A „társ” nem bukkant fel, és a gyújtogató kiléte is ismeretlen maradt, így a rendőrség beszüntette a nyomozást.
   Lásd még:
      Álomfogók, álomvarázslatok, mágikus drágakövek, Miller Álomkő Üzlete, rúnakövek
