A bosszú
	Csillagfényes, teliholdas éjszaka...
	Az övezet egyik legnagyobb városában, Crowsfieldben egy eldugott terecskére öt titokzatos alak érkezett. Mindegyikük hosszú, fekete köpenyt viselt, amire egy furcsa M jel volt rajzolva, az orgyilkosok jele. Mindegyikük egyazon alak felé fordult, aki a kezében négy lepecsételt borítékot tartott.
	– Holnap éjfélkor a pecsétekbe vésett rúna széttöri azokat. Ha hamarabb próbálnátok széttörni, azt tudni fogjuk. A jutalom, ha készen vagytok, és elhozzátok a fejet1, 1000 arany. Aki elhozza, kétszer annyit kap. A célpont Athel, a Lidércvadász.
	A bérgyilkosokon nem látszott semmilyen érzelem, de Athel említésére összerezzentek. Ő és csapata a világ legjobban felszerelt harcművészalakulata volt. A megölése nagyon veszélyes manővernek ígérkezett. A bérgyilkosok bólintottak, majd csendben távoztak.
* * *
	Másnap pontban éjfélkor Tüske asztalán felizzott a levél pecsétjébe vésett rúna, és a pecsét darabokra repedt, mintha valaki kalapáccsal sújtott volna rá. A bérgyilkos felcsatolta a hátára a három darabból álló dárdát, csuklójára húzta a dobókések tokjait és felvette kar- és lábvédőit. Ellenőrizte az övébe rejtett tüskéket, és a faltörő pengét (amit a dárdára tudott szerelni), majd felbontotta a levelet és elolvasta. Ezt követően halkan kimászott az ablakon, és a járdára huppanva elsietett célja felé. Miközben a misszión töprengett, megrohanták az emlékek...
	Tíz éves volt, amikor a szülei beíratták egy harcművészképzőbe. Akkortájt divat volt ez, és valóban nem ártott meg a gyermekeknek, ha megtanultak technikásan küzdeni. Tüske egy pusztakezes és duplaélű dárdás technikákat tanító iskola (dojo) tagja lett, ahol gyorsan tanult. Annyira gyorsan, hogy a korosztályában mindenkit lehagyott, és ezért a sensei idősebbekkel is összeengedte. 15 éves korára már 10 csillaga volt (a senseinek 12). Nem sokkal a 11. megszerzése után beütött a ménkű. Az egyik összecsapás során egy gyors vágást nem lassított le, amikor az ellenfele nem védte ki, és ezzel eltörte a gégéjét. Soha nem érezte magát annyira rosszul, mint akkor. A társa vért köhögött fel, és néhány percen belül megfulladt. Soha nem felejti el azt a vádló pillantást, amit a haldokló küldött felé. Kirohant a dojóból, és csak futott és futott, egyenesen hazáig. A szüleinek nem mondta el a történteket, de nagyon rosszul érezte magát.
	Másnap amikor bement a dojóba, a többiek rémülten húzódtak el tőle. A sensei kitiltotta a dojóból, elvette az övét, majd levelet írt az összes többi dojónak, hogy ne fogadják be Tüskét.
	– Mindezt azért tettem – mondta – hogy ez a baleset ne fordulhasson még egyszer elő. Nem vagy elég óvatos, és nem ésszel harcolsz. Jobb, ha más elfoglaltság után nézel. A harcművészetek nem neked valók.
	Tüske ezután hazament. Otthon csak annyit mondott, hogy kirúgták a dojóból, azt nem, hogy miért. Homályosan célzott valami súlyos vétségre, a szülei pedig nem firtatták.
	Amikor elérte a nagykorúságot, egyik éjszaka ellopta a szülei pénzét, és megszökött. Írt egy búcsúlevelet, amelyben elmagyarázta szökése okát. Megfogadta, hogy megöli a mesterét.
	Először azonban munkát keresett. Kisebb gyilkosságokat vállalt el olcsón, majd ahogy fejlesztette tudását, egyre ismertebb lett. Elkészíttette a három darabra szétszedhető dárdáját és a páncélzatát. Megcsináltatta a páncéljára a kicsavarozható tüskéket, amikről később a nevét kapta. Megtanult bánni a dobókésekkel, és tökéletesítette a harci tudását. Megcsináltatta az „ajtótörőt”, a pengére szerelhető, zárok szétzúzására tervezett eszközt.
	Ezt a küldetést is azért vállalta el, hogy fejlessze a tudását. Megfogadta, hogy megöli a mesterét, és ezért minden misszió az ehhez vezető út állomása volt számára. Lassan megérkezett a megjelölt helyre. Óvatosan bemászott az egyik alacsonyabb ablakon, és áldozata keresésére indult.
* * *
	Kidney Thief feszülten figyelte a rúnát, ahogy széttöri a pecsétet, majd felpattant az ágyáról, elolvasta a levelet és magához vette a felszerelését. A hátára szíjazta a két kisméretű számszeríjat és a hozzájuk tartozó tegezeket. Az övébe csúszatta a két görbe kést, bár nagyon remélte, hogy nem lesz rájuk szüksége, Athel ugyanis félelmetes közelharcos hírében állt.
	– Miért is vállaltam el ezt a melót? – kérdezte magától – hiszen én tolvaj vagyok, nem harcos! – De legbelül tudta rá a választ. Csiklandozta a hiúságát, hogy profi bérgyilkosként is nagyra tartják, holott jobbára inkább lopott. Bár közben néha kénytelen volt ölni is, amikor elállták az útját, de a szakma már csak ilyen. Néha áldozatokat kell hozni...
	Ahogy elindult a megszokott útvonalon, elgondolkozott, miért is csinálja ezt a munkát. A válasz egyértelmű volt: mert mindig is ezt csinálta. Amióta az eszét tudta, lopott. Anyját, egy kétes erkölcsű elf asszonyt egyik éjszaka elkapták az utcán, és így született ő. Szülője hamar árvaházba dugta, de ő 10 éves korában megszökött. Megtanult csendben lopakodni, felmérni, hogy hol és mikor érdemes próbálkozni a lopással. Ezenkívül igyekezett optimistán felfogni a dolgokat, és mindenben meglátni az Úristen tréfáját.
	Amikor nagykorú lett, az addig összelopott pénzből rendes öltözéket vett magának, és megcsináltatta a mini számszeríjakat. Ezeket puszta kézzel fel lehetett húzni, és kicsiny, csupán egy láb hosszú nyílvesszőket lőttek ki. A két görbe kést is maga tervezte, de ezeket inkább hajítótőrként használta. Félelfként sokkal élesebb volt a hallása és a szaglása, mint az embereknek, és jobban is látott a sötétben. Ezért tudott a szakma mesterévé válni.
	Megérkezett a kijelölt helyre. Óvatosan elővette a tolvajkulcsát, és kinyitotta a bejárati ajtót, majd halkan belopózott.
* * *
	Barbár megvárta, hogy a pecsét széttörjön, majd végigolvasta a levelet és elindult. Kardját és shurikenjeit2 már korábban magához vette, és a kötelet is a vállára tekerte. Övében különböző kampók sorakoztak. Kilopakodott az utcára. Még köpenyt viselt, de harc közben csak egy nadrág volt rajta. Miközben célpontja felé igyekezett, eszébe jutott a múltja...
	Egy kis falucskában született az Övezet egy kihaltabb területén. Arrafelé csak nomád, állattenyésztő törzsek éltek, akik folyamatosan háborúskodtak. Őt is harcosnak nevelték, és már fiatalon a legjobbak közé emelkedett. Mestere lett a nomádok harcművészetének, a Kusarnak. Mikor nagykorú lett, feleséget választott magának, és gyermekeket nemzett neki. A háborúból mindig dicsőségesen tért haza, egészen addig a bizonyos napig...
	Azon a napon először tért haza vesztesként. A társait mind megölték vagy rabszolgasorba vetették, csak neki sikerült megszöknie. Hazatért, ám nem talált senkit. A falu kihalt volt. Félelemtől remegve nyitott be háza kapuján... és feleségének valamint gyermekeinek levágott és karóra húzott feje fogadta. A testüket szétszabdalták. Ekkor elveszítette az eszméletét.
	Amikor magához tért, egy karaván egyik szamarán zötykölődött. Kiderült, hogy kereskedők találtak rá, és magukkal vitték. Ő megköszönte a segítségüket, és az első útba eső városnál elhagyta a karavánt. Megfogadta, hogy az egész emberiségen áll bosszút szerettei haláláért.
	Ez után jó ideig zsoldosként szolgált, mígnem eljutott az Övezet egyik legnagyobb városába, Crowsfieldbe, ahol bérgyilkosként kezdett dolgozni. Meglepődve tapasztalta azonban, hogy itt a Kusar nem sokat ér, ezért felkeresett egy neves harcművészoktatót, akinek elmondta, hogy minden hozzátartozója meghalt, és bosszút akar állni, de ehhez meg akar tanulni harcolni. A mester meg is tanította a pusztakezes harc művészetére. Ezután ő összekombinálta ezt a Kusarral, és így egy egészen új és halálos technikát fejlesztett ki.
	Miután elhagyta a mesterét, immáron sokkal erősebb lett. Nehezebb és drágább megbízásokat vállalt el, és egyre nőtt a híre. Barbárnak hívták, mert nem viselt mást, csak egy nadrágot. Hosszú bajsza, körszakálla és hosszú fekete haja tovább erősítette ezt a benyomást. Amikor megjelentek az új, széthajtogatható shurikenek, ő is beszerzett belőlük, hogy ne kelljen óvatoskodnia az íjászok ellen.
	Az új misszió egy kicsit meglepte, de tudta, hogy meg fogja csinálni. Aki pedig közé és a célpontja közé áll, az meghal. Magában elmosolyodott, és folytatta útját.
* * *
	Íjász, miután a pecsét széttört, elolvasta a levelet, majd felcsatolta az íját és a tegezét, és helyére kötözte a mászóköteleket. A csuklójára kötött két kést, és az övébe csúsztatta a szükséges térképkorongokat és mérőműszereket, a vállára pedig egy vasláncot akasztott, a végén szöges nehezékkel. Nem sokkal később elindult, és a megjelölt épület felé vette az irányt. Közben elgondolkodott...
	Már kiskorától kezdve izgatták a különböző szerkezetek. Apja, aki órásmester volt, egyedül nevelte fel, és mindent megtanított neki a gépekről. Ő jó hallgatónak bizonyult, és hamarosan saját gépeket tervezett. Ezenkívül jó szemmel is megáldotta a sors, így kitűnően tudott célba lőni. Már tíz évesen tervezett speciális íjakat és célzószerkezeteket.
	14 éves volt, amikor egyik nap a lőtérről hazatérve a kaput nyitva találta. Csodálkozott, mert az apja mindig gondosan bezárta az ajtót, a betöréseket elkerülendő. Mikor bement, látta, hogy mindent földúltak, és a szoba közepén az apja holtteste hevert. A támadók egy nagy M jelet rajzoltak a padlóra. Ebből tudta, hogy apja gyilkosai bérgyilkosok voltak. Elhatározta, hogy bosszút áll.
	Bérgyilkosnak állt, és a szervezeten belül hamarosan sok pénzre tett szert, valamint megtudta, hogy apját azért ölték meg, mert segített egy bizonyos Wylma3 nevezetű lánynak, aki szálka volt az egyik megbízó szemében. Eközben fejlesztette tudását és célbalövő képességét. Kitalálta a korongtérképeket, amelyekkel könnyebben tudta bemérni a célpontok irányát és távolságát. Megtanult orgyilkos módra mozogni, halkan, zajmentesen, bánni a késsel és a lánccal. Kinyomozta, hogy kik hajtották végre azt az akciót, amelyben megölték az apját és titokban csapott le rájuk. Mind az ötnek nyílvesszőt eresztett a hátába. A bosszú után azonban megmaradt bérgyilkosnak, és tovább kutatott a felelősök után.
	Közben megérkezett. Halkan kinyitotta az egyik ablakot, és bemászott.
* * *
	Athel felriadt. Egy pillanat alatt kiszökött az álom a szeméből, és a fegyvere után kapott. Ám a sötétbe nézve nem látott semmit. Odament az ablakhoz és kinézett. A közeli templom órája tízet mutatott. Az ablakpárkányba állva egy nyílvessző rezgett, hasítékában egy papírtekerccsel. Athel kivette és elolvasta:
	Tisztelt Athel!
Értesítem, hogy ma éjszaka a város négy legjobb orgyilkosa indult el, hogy végezzen önnel. Javaslom, hogy tegye meg a szükséges óvintézkedéseket. Ha nem hisz nekem, csak annyit írok: dobótűk, egyéni kapcsolókkal.
Egy híve
	Athel először kapásból átverésre gondolt, de a levélhez egy nagyon ismerős kinézetű dobótűt is mellékeltek, épp olyat, amit Wylma használt. Ráadásul a nyílvessző beesési szöge alapján több száz méterről lőtték ki, halálpontosan. Ehhez pedig komoly számítások kellettek. Így pedig tréfának azért elég vaskos lett volna a levél. Valószínűbb volt, hogy tényleg igazat írt a megírója. Akkor viszont baj van.
	Athel tudta, hogy a város négy legjobb orgyilkosában biztosan ott van Barbár és Tüske, ők pedig félelmetes harcművészek voltak. Athel ugyan még nem harcolt velük, de hallotta hírüket, és félt. Így hát nekilátott, hogy előkészítse a csapdákat.
	Ezeket az eszközöket akkor fejlesztették ki (legfőképpen Danyel ötletei alapján), amikor megtámadták őket a lidércek, és beszorították egy várba. Csak a csapdáknak volt köszönhető, hogy ki tudtak tartani a segítség megérkezéséig. Azóta ezekből mindig tartott a lakásában párat, a biztonság kedvéért. Mivel egyedül ő lakott a házban, ezért nyugodtan telecsapdázhatta.
	Előkészítette az A jelű csapdákat, amikből korábban kirakott egyet-egyet minden ablakhoz a folyosón, és egyet a bejárati ajtó elé. A B jelű csapdákat két méterrel az A jelűek mögé helyezte. A C jelűek ugyanígy követték a B jelűeket. Mindet előkészítette, és elővette a fegyvereit.
	Athel legfélelmetesebb fegyvere a két és fél méteres duplahegyű dárda volt, melynek mindkét végén a pengébe 3-3 rúna volt vésve. A pengét a Végzet Pörölyével kovácsolták, és szinte semmivel sem lehetett kicsorbítani.
	Ezután magára csatolta a dobótőreit, és az övére akasztotta a két bunkós végű láncot, majd meditálóülésbe helyezkedett, és várt.
* * *
	Éjfél után öt perccel Tüske bemászott az ablakon, és elindult a folyosón. Pár méter után azonban kínzó fájdalom hasított a lábába. Lenézett, és egy furcsa szerkezetet látott. Az eszköz egy drótkötél volt, amibe beleakadt a lába. Nem vette észre a vas lábvédő miatt. A drótkötél elhúzott egy fedőlapot, és az alatt hegyes vasszögek százai sorakoztak. Ezekből vagy egy tucat a talpába fúródott. Tüske felnyögött, és fél lábra ált, majd óvatosan elkezdte kiszedni a tüskéket, amik ráadásul a méhfullánkhoz hasonlóan visszafele fogazottak voltak. Ezután óvatosan sántikált tovább. A második csapdát észre sem vette, de a véletlen a segítségére sietett. Tíz lépés után azonban hussanást hallott, iszonyú fájdalom hasított a homlokába. Odakapott, és meglepődve érzékelte, hogy egy kis penge áll ki belőle, egy shuriken. Szerencséjére bőrsipkát viselt, amely valamelyest fölfogta a lövés erejét. Most már biztos volt benne, hogy bajban van. Ennek ellenére megtalálta az ajtót, és óvatosan megállt. Levette válláról a fegyverének darabjait, és összecsavarozta őket. Ezután benyitott. A szoba közepén egy barna ruhás alak ült, és meditált. Tüske beléptére felkapta a fejét, és a fegyverét felkapva felugrott, és egy szaltóval előtte termett.
	Tüske nem ijedt meg, és fegyverével hárította az első csapást, ami azonban kis híján csontját törte, akkora erejű volt. Visszatámadott, de Athel könnyedén kivédte, és átugorva ellenfelét mögötte termett. Tüske megfordult, de sérült talpa miatt lassabb volt, így csak üggyel-bajjal tudta védeni a csapást. Athel azonban nem állt meg, hanem megállás nélkül támadott. Csapásai csontrepesztő erejűek voltak, Tüske érezte, hogy nem sokáig fogja bírni, ezért cselhez folyamodott. Hirtelen hátragurult, majd biztos távolságból dobókésekkel támadott. Athel azonban játszi könnyedséggel ütötte félre őket, majd dárdáját fél kézbe fogva a másik kezével előhúzta az egyik láncát, és azzal támadott. A lánc rátekeredett Tüske dárdájára, és kirántotta a kezéből. A bérgyilkos némán felemelte a karját. Athel megkötözte, ám ekkor zajt hallott a bejárati ajtó felől. Halkan a sarokba lökte a teljesen gúzsba kötött és eldugaszolt szájú Tüskét, majd meditáló ülésbe helyezkedett.
* * *
	Kidney Thief kinyitotta az ajtót, és óvatosan belépett. A fal mentén haladva lassan lopakodott előre, miközben szemével a környezetét pásztázta. Hamarosan meg is látta a bokamagasságban kifeszített drótkötelet. Tekintete lejjebb vándorolt, és észrevette az elhúzható deszkalapot a földön.
	– Elmés – gondolta – de nem elég ravasz! – ahogy továbbment, észrevett a földön egy deszkát, ami mintha kijjebb lett volna, mint a többi. Óvatosan átlépett rajta, és eközben meglátta a falban a nyílásokat. Most már még óvatosabb lett, és a plafont is nézegette. Szerencséje volt, mert éppen csak észrevette a pókháló vékonyságú fekete cérnán lógó ugyanolyan színű ólomsúlyt. Négykézlábra ereszkedve átkúszott alatta, és megérkezett az ajtóhoz. Odabent síri csend honolt, csak halk, egyenletes lélegzés hangja hallatszott. Kidney felajzotta a számszeríjait, nagy levegőt vett, halkan lenyomta a kilincset és belépett a szobába.
	Athel az ágyon ült és meditált. Kidney óvatosan levette válláról a két számszeríjat, célzott, és... az utolsó pillanatban Athel szeme felpattant, és maga elé kapta a fegyverét, így az első lövés azt érte. Kidney azonnal újra lőtt, és már nyúlt az újabb nyílvesszőért, de Athel ekkor egy dobókést hajított felé, ami elől Kidney kénytelen volt leguggolni, ezért inkább a késeit rántotta elő, és támadott. Egy félköríves rúgással kezdett, ami elől Athel felugrott a levegőbe, majd dárdájával visszakozott, ami elől Kidney ismét elhajolni kényszerült. Ezúttal ellenfele lábára irányozta a dobását a dobókéssel, de Athel félreütötte a dárdájával, és ezúttal egy függőleges vágással támadott, ami elől ellenfele alig tudott kitérni. Kidney felismerte, hogy egyetlen esélye maradt, ezért hátat fordítva Athelnek teljes erőből a fal felé futott. Az utólsó pillanatban felfutott rá, és kését egyenesen Athel torkának irányozva hátraszaltó közben szúrt. Athel azonban az utolsó pillanatban a levegőben megfogta ellenfele kezét, és egy hanyag mozdulattal földhöz vágta támadóját, majd a torkának szegezte a dárdáját.
* * *
	Barbár fél egykor érte el Athel lakását, és megkereste a még zárt ablakot. Nem akart harcba keveredni a többi orgyilkossal. Levetette köpenyét, bemászott az ablakon, és óvatosan elindult. A földön megtalálta a drótkötelet, és óvatosan átlépte. A kiálló padlódeszkán is átlépett, majd folytatta útját. Ekkor gyenge érintést érzett a homlokán, mire villámgyorsan lebukott, és a shuriken a feje felett süvített el. Elérte az ajtót, és benyitott. Látta, hogy Athel Kidney Thief fölé hajol, és dárdáját annak torkára irányítja. Halkan előhúzta a shurikenjeit, és Athelre dobta őket, majd kardját előrántva támadott.
	Athel meghallotta a suhogást a háta mögött, ezért megfordult, és dárdájával hárított, de ekkor Kidney kitépte a kezéből a dárdát, és elhajította. Athel leütötte, de Barbár hátba támadta. Ellenfelének sikerült elugrania, de a fegyvere nélkül nem sokat tehetett. Barbár is látta ezt, és elvigyorodott, majd támadott. Athel kitért, de nem tudta, mit tegyen. Barbár, megérezve ellenfele bizonytalanságát, egyre magabiztosabban és gyorsabban támadott. Athel előhúzott két dobókést, és azokkal hárította a csapásokat, de nem sokra ment vele. Barbár ekkor ellenfele lábára irányozott egy vágást, ami elől Athel felugrott, de amikor leérkezett, ellenfele kirúgta a lábát és elesett. Szerencséjére sikerült tompítania az esést, de így még távolabb került a fegyverétől.
	Bár a helyzet reménytelennek látszott, a véletlen Athel segítségére sietett. Amikor hátragurult, ellenfele nem követte, hanem shurikenekkel támadott, amiket Athel könnyedén kikerült, és dobókésekkel visszatámadott. Ellenfele félreütötte őket, de azalatt Athel a fegyvere felé szökkent. Barbár megtámadta, de elszámította magát, mert Athel kitérés közben megragadta a pengéjét, és riposztozott, mégpedig olyan erővel, hogy az orgyilkos három métert repült hátra.
	Barbár feltápászkodott, de érezte, hogy az előbbi hibájával megpecsételte küldetése sorsát. Támadott, de Athel könnyedén kivédte, és visszatámadott, úgyhogy az orgyilkos ismét kénytelen volt hátraugrani. Ekkor ellenfele elkezdte maga körül pörgetni a fegyverét, és Barbár nem tudott átszúrni a pengék szőtte hálón. A sokadik sikertelen próbálkozás után shurikeneket kezdett dobálni, de azok is lepattantak a pengehálóról. Athel hirtelen abbahagyta, majd előrántotta az egyik láncát, és Barbár fegyverére tekerte, majd kirántotta ellenfele kezéből. A második lánc a bérgyilkos lábára tekeredett, és ő érezte, hogy hanyatt esik. Athel a torkának szegezte a pengéjét. Barbár megadta magát. Athel őt és Kidney Thiefet is összekötözte, és Tüske mellé dobta, majd visszaült az ágyára, és ismét meditálni kezdett.
* * *
	Íjász nem sokkal később lépett be a folyosóra. Óvatosan lépkedett, és meg is látta a kifeszített kötelet. Elővett egy fogazott fakereket, és elgurította. A fakerék beleakadt a drótkötélbe, és megrántotta, felfedve ezzel a tüskékkel teli árkot. Íjász átlépte, és tovább vizsgálta a folyosót. Meglátva a kiálló deszkát elővett egy kisebb súlyt, és rádobta. A falból két nyílvessző süvített elő, és állt bele a szemközti deszkába. A bérgyilkos várt még egy kicsit, majd továbbindult. Éles szemével észrevette a lelógó fonál végén himbálózó súlyt. Hátrébb lépett, és előhúzta az íját. Egy nyílvesszőt helyezett a húrra, és ellőtte vele a súlyt. A plafonból hangos csattanással kivágódott egy shuriken, és Íjász előtt fél méterrel csapódott a földbe. Ezt követően elérte az ajtót, és benyitott. 	Odabent Athel csendben meditált az ágyon, ám az orgyilkos éles szeme hamar felfedezte a megkötözött testeket a sarokba. Íjász egy nyílvesszőt illesztett a húrra, és az ágyba lőtte. Athel felugrott, és fegyverét megpörgetve támadott, ám ellenfele letette a földre a fegyverét, és felemelte a kezét.
	– Ez valami trükk? – kérdezte gyanakodva Athel, miközben továbbra sem eresztette le a fegyverét.
	– Dobótűk, egyéni kapcsolókkal. – válaszolt Íjász, és Athelnek azonnal eszébe jutott a levél.
	– Miért figyelmeztettél?
	– Mert nem sok kedvem van ahhoz, hogy az egész emberiséget leigázzák a lidércek. Ezenkívül a segítségedre van szükségem, és nem árt, ha az embernek a Lidércvadászok főnöke az adósa. – válaszolta Íjász, és elmesélte az élettörténetét. Ezután Athel már mindent értett.
	– Rendben, segítek megkeresni és megbüntetni a felelősöket, de ezzel törlesztem az adósságomat, rendben? – Íjász rábólintott.
	Másnap éjféltájban az eldugott terecskén két köpenyes alak jelent meg, és meghajoltak a már ott várakozó megbízó felé.
	– Elhoztátok a fejet? – kérdezte a köpenyes.
	– Igen, sőt, le sem vágtam – válaszolt Íjász, és Athel ledobta magáról a köpenyt. A megbízó hátrahőkölt.
	– Íjász! Mit tettél? Elárultad az orgyilkosokat! Ezzel vége az életednek! – S azzal fenyegetően közelebb lépett. Athel ekkor lépett közbe. Felemelte a köpenyénél fogva és meglóbálta.
	– Beszélj a megbízódról, vagy parázson pirítalak meg!
	– Úgysem mersz! – válaszolta a köpenyes, de látszott rajta, hogy megijedt.
	– Dehogynem! Tudod, hány lidércet pörköltem meg, mert nem beszéltek? Tíz perc után úgy fogsz énekelni, mint a kanári!
	– De te egy Lidércvadász vagy! Velem semmi dolgod! Miért jöttél ide?
	– Pusztán azért – válaszolta gúnyosan Athel – hogy kiderítsem, ki akart engem eltenni láb alól, és kinek ér meg ez 5000 aranyat.
	– Rendben, mindent elmondok, csak tegyél le! – miután kívánsága teljesült, folytatta:
	– Három napja megkeresett egy küldönc azzal, hogy ölessem meg Athelt, a Lidércvadászt, és erre a célra adott 4 borítékot és megmondta, honnan vegyem át a pénzt. A fejet holnap éjfélkor kell átadnom a megbízómnak. De így nem tudom, mit csináljak. Remélem, a megbízóm megérti a dolgot...
	– Ki a megbízód?
	– Nem mondhatom el! Elevenen megnyúz!
	– Én meg parázson megpirítalak, ha nem válaszolsz. Ha viszont hajlandó vagy együttműködni... – és itt sokatmondóan megcsördített egy erszényt – akkor esetleg jutalomról is beszélhetünk. – A fickónak felcsillant a szeme:
	– Rendben! Mi lenne a feladatom? A megbízóm neve egyébként Bagoly. Engem Patkánynak szoktak hívni.
	– Illik is rád. Nos, a tervem a következő...
* * *
	Másnap éjfélkor Crowsfield főterén sötét köpenyes alakok gyülekeztek. Mindnek bagolyfej volt a ruhájára hímezve. Közöttük állt egy szürke köpenyes, díszesen öltözött alak. Előtte egy alacsonyabb, görnyedt ember beszélt. A Patkány...
	– Sajnálom uram, de a megbízást nem sikerült teljesítenem, mert az orgyilkosok nem jártak sikerrel.
	– Ez még nem ok arra, hogy ide gyere! Bérelj fel új orgyilkosokat! Vagy eltűnt a pénz is?
	– A pénz még megvan, uram. De ha a város négy legjobb orgyilkosa nem járt sikerrel, akkor senki sem fog.
	– Értem. Tehát úgy véled, a feladat lehetetlen. Nos, akkor add ide a pénzt, és keresek valakit, aki rátermettebb, mint te.
	Ebben a pillanatban ugrott le Athel és Íjász a tetőről, és pillanatok alatt a főnök előtt termettek. Az meglepetten lépett hátra.
	– Őrök! Fogjátok el őket!
	Az őrök körülvették a két köpenyes alakot, ám azok egyszerre vetették le köpenyeiket, és támadásba lendültek. Athel pengéjét maga körül forgatva hárította ellenfelei vágásait, majd elkiáltotta magát: – Reisa! – és a pengéjébe vésett egyik rúna vörös fénnyel felizzott.
	Íjász eközben ellenfeleit sorra lábon lőtte, majd előrántotta a késeit, és azokkal harcolt tovább, mesterien kerülve ki a vágásokat. Athel ekkor mellé ugrott, intett hogy guggoljon le, majd körbesuhintott a pengéjével, miközben azt kiáltotta: – Systra!
	A pengéből tűzgyűrű csapott elő, és megégette az összes ellenfelet, akik ordítva rohangásztak a fájdalomtól, és társa könnyedén leszedte őket. Egyedül Bagoly maradt nyugodt.
	– Íjászokkal vagytok körülvéve. Esélyetek sincs.
	– Ez csak blöff! – válaszolt Athel – Valójában egyedül maradt! – Azzal Íjász elé ugrott, és Bagoly felé suhintott, aki hátralépett, és megérintett az övén egy rúnát, mire az halványan felizzott. 	A következő pillanatban nyílzápor zúdult rájuk, ám Athel folyamatosan pörgette a dárdáját, és az összes nyilat félreütötte. Ekkor jött Íjász, aki sorban leszedte az ellenséges íjászokat pusztán a nyílvesszők iránya alapján. Még két sorozatot védett ki Athel, míg végül nem maradt más, csak a két harcos és Bagoly, aki menekülni próbált, de Athel a láncával visszarántotta.
	– Dalolj csak, madárkám! – Íjász elvigyorodott – Ki küldött?
	– Nem tudom!
	– Dehogynem! Tudod te! Ha pedig nem dalolsz, megsütünk parázson! Bár úgy hallottam, a bagoly húsa nagyon rágós. – Bagoly hevesen remegni kezdett – Nos?
	– Elmondom, ha nem bántotok!
	– Rendben. Halljuk hát!
	– Egy hónapja történt, hogy megkeresett egy küldönc azzal, hogy valaki magasabb helyen holtan akarja látni Athelt, és ebben számít rám is. Ehhez kis segítségül 10000 aranyat adott, amiből az ügynököket és azt a patkányt felbéreltem. Azóta is figyelik Athel házát, és minden lépéséről tájékoztatnak – nyelt egyet – de gondolom, önök ezt már tudják.
	– Kitől jött a küldönc?
	– Fogalmam sincs, de két hónap időt adtak. Ha készen vagyok, üzennem kell a Palotába4, és a fejet el kell vinnem aznap éjfélkor – Már megint éjfél – morogta Athel – aznap éjfélkor a Palota mögötti parkban egy kijelölt helyre.
	– Rendben. Patkány! – szólt bele a sötétbe, és kisvártatva felbukkant a megbízó – itt a száz aranyad, és most menj! Látni sem akarlak többet!
	– Köszönöm uram! Higgye el, nem bánja meg, hogy segített! – azzal eltűnt egy mellékutcában.
	– Most pedig huhogókám, add szépen ide azt a köpenyt, és utána meg se állj, amíg ki nem érsz a városból! Tudni fogom, ha csapdát állítanak nekem, hogy te voltál. – Bagoly levette a köpenyét, majd elrohant. Athel és Íjász összemosolyogtak.
	– Ez könnyen ment, Athel. De nem félsz, hogy csapdát állítanak?
	– Biztos, hogy csapdát állítanak. De ne aggódj, van még egy tervem...
* * *
	Két nap múlva egy küldönc érkezett a palotához, és bejelentette, hogy a dárdafogó bagoly hadművelet sikerrel járt. A lakáj értesítette az illetékeseket, és aznap éjfélkor a Palota mögötti parkban három köpenyes alak jelent meg a holdfényben. Egyikük Bagoly ruháját viselte.
	– Alázatosan jelentem nagyuram, a küldetés sikerrel járt.
	– Elhoztátok a fejet?
	– Igen, nagyuram – s azzal intett társának, aki egy ládát vett elő – íme, Athel, a Lidércvadász feje!
	– Hadd lássam – s azzal a harmadik alak kinyitotta a ládát... amelyben egy gyönyörű úritök ült bársonypárnán.
	– Ez valami vicc? – kérdezte jeges hangon a nagyúr, és kezét egy, az övcsatba vésett rúnára  helyezte – ezt még nagyon megbánod, Athel!
	– Hát mégis csapda – mormolta maga elé Íjász – akkor hát jöjjön a B terv!
	Ebben a pillanatban lovasok rontottak elő a park fái közül, és megrohanták őket. Athel egy pillanat alatt cselekedett. Láncával magához rántotta a nagyurat, és egyik dobókését a torkának szegezte.
	– Senki ne mozduljon, vagy az uratok meghal! – a lovasok azonban rá se hederítettek, és Athel az utolsó pillanatban ugrott csak félre, az egyik lovas pedig lándzsájával felnyársalta a „nagyurat”.
	– Tehát színész volt! – villant be Athel agyába – Egész végig tudták, hogy én leszek itt!
	Egy pillanat alatt bekerítették őket a lovagok. Az egyik lovas leszállt a lováról, és tisztes távolságban Atheltől megállt, és levette a sisakját.
	– Gratulálok, Athel! Sikerült egyenesen a mi kis csapdánkba sétálnod. Mond, miben reménykedtél? Hogy Bagoly csak úgy csöndben eltűnik? Ő is tudta, hogy figyelik. Ha csak megpróbált volna megszökni, megölik. Így hát segített nekünk. Nos, megadod magad, vagy harcolsz még egy kicsit? Figyelmeztetlek, ezek a fiúk itt mind kipróbált veteránok. A parkot pedig körülvették. Nem juthatsz ki innen élve.
	– De miért kell meghalnom?
	– Mert a lidérceknek győzniük kell. Az emberiség ki fog pusztulni. Csak azok maradnak életben, akik segítik őket. Azokat viszont döbbenetes hatalommal fogják felruházni. Ezek a fickók itt – körbemutatott – mind tudják ezt. Hamarosan elbukik az emberiség.
	– Tévedsz. – mondta Athel, és támadásba lendült. Felugrott a levegőbe, és iszonyatos gyorsasággal kezdte pörgetni a fegyverét, majd zuhanáskor elkiáltotta magát: – Storn Osgar! – és Íjász gyorsan hasra feküdt. Athel pengéjén sárgával felizzott egy rúna, és amikor a földbe döfött vele, a talaj megremegett, és hullámokat vetett, mintha vízből lenne. A lovak megbokrosodtak, és Athel az ellenfeleinek ugrott. A Végzet Pörölyével kovácsolt pengénk egyetlen páncélzat sem tudott ellenállni. A lovagok úgy hullottak, mint szélben a búza. Íjász közben a nagyurat kereste, és hamarosan meg is találta. Felhúzta íját, gondosan célzott, fohászkodott egyet, majd elkiáltotta magát: – Ezt apámért kapod! – és a nyílvessző pontosan homlokon találta a nagyurat, akinek a sisakját átszakította a különleges, páncéltörő lövedék. Íjász ezután Athel segítségére sietett, és ketten villámgyorsan végeztek a megmaradt lovagokkal. Ám hátra volt még egy kérdés.
	– Hogy jutunk innen ki? – kérdezte Íjász.
	– A palota tetején át. – felelte vigyorogva Athel. – Azt az utat nem hiszem, hogy őriznék.
	Miután kiderült, hogy mégis őrzik, Íjásznak kellett csendben leszednie az őröket, nehogy híre menjen a szökésnek. Az utcán Athel elbúcsúzott tőle.
	– Remélem, ezzel törlesztettem az adósságomat.
	– Természetesen. Sőt, még én tartozom neked. Ha bármi kell, keress fel. Az órásüzletem a Part utcában fog megnyílni, ott biztosan megtalálsz. Azt hiszem, a gyilkolásból egy életre elegem lett.
Vége


