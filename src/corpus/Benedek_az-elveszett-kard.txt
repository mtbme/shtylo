Az elveszett Kard
A Megfeszített pediglen így szólott: szeressétek hát embertársaitokat, jobban, mint önmagatokat.
   Mélyet sóhajtva állok fel a meditáció után. Fejemben a Próféta hangja visszhangzik: érzem, hogy a szent mondatok mögött mélyebb értelem lappang, valami, amihez egészen közel kerültem, de aztán elillant, mintha csak káprázat lenne.
   Kezembe veszem a dárdámat. Hosszú pengéje tompaszürke, de tudom, hogy élesebb bármilyen késnél. Nem is fegyver a számomra, hanem testrész: amikor a transzban, a végzetes táncban egyesülünk, megszűnik tárgynak lenni, és egybeolvadunk.
   Gondosan kiporolom és összehajtom a takarót, amin ültem. A finom mészpor már rég fehérre festette, mint mindent. Én is fehér vagyok: részben a Kenet miatt, amit magamhoz vettem, részben a festék miatt, amit minden este lemosok magamról, és minden reggel újrafestik. Önkéntelenül a homlokomhoz nyúlok, és megvakarom a kereszt alakú heget.
   Gondolataim legyekként nyüzsögnek. Volt valami, amire majdnem rájöttem. A lelkem mélyén már tudom is, hogy mi, de még sokat kell meditálnom, mire képes leszek szavakba önteni. Legalábbis így hiszem.
Mert nem ér a ti éltetek egy porszemet sem, hacsak nem szolgáljátok teljes lelketekből a Kenetet, és nem terelitek hozzám az elveszetteket.
   Ösztönösen, érzelmek nélkül lapátolom be az ebédet. Nem hagy nyugodni a gondolat: egy következtetés formálódik bennem. Ha a Megfeszített szavai mind igazak, valami igazán félelmetes és borzasztó a következményük. Nem. Ez nem lehet! Meg kell kérdeznem a Prófétát.
   Ahogy elhaladok a házak közt, és meghajlással viszonzom a köszöntéseket, egy újfajta érzelem veszi át felettem az uralmat: az aggodalom. Ha igaz, amit gondolok, akkor az egész népet félrevezették a Próféták. Nem szavakkal kell térítenünk, hiszen az lassú. Sok-sok ember hal meg anélkül, hogy megismerné a Megfeszített kegyelmét. Ha viszont elvinném hozzájuk a Kenetet...
   A gondolat mintha megvilágosítaná elmémet, de egyben el is borzaszt: ez tehát az egyenes út, amit a Próféták eddig titokban tartottak előttünk? Ez a végső megoldás? Igen. Nem lehet másképp. Ha megkapják a Kenetet, mindenképpen Őhozzá kerülnek halálukkor. Vagyis semmi mást nem kell tennem, mint megölni őket: a Kenet által.
Adjátok át nekik a Kenetet, amit tőlem kaptatok: ott van bennetek, ott munkál minden porcikátokban.
   Összeszedek mindent, ami az úthoz kell. Élelem, ruhák, fenőkő a fegyveremhez, fűszerek… a Próféta nem tudhat meg semmit. Titokban kell csinálnom mindent. Nehéz szívvel hazudok, de tudom, hogy amit teszek, sokkalta többet ér a Megfeszített szemében. Nincs más hátra, mint hogy távozzak. Utam keletre vezet: sokszor fordult már az égen a Vadász, mióta először kerestük meg az Urush klánt, de mindannyiszor elüldöztek minket. Itt az ideje, hogy megmentsem őket.
   Napokig tart az út. Elkerülöm a többi törzset, ők pedig nem háborgatnak: egy magányos Kard furcsa látvány ugyan, de nem rendkívüli. Néha vizet vételezek a kutakból, amit találok. Élelmem sokáig kitart: ami miatt aggódom, az a fűszer. Annyit hoztam el, amennyit csak mertem, de még így is alig egy tucatnyi adag áll a rendelkezésemre.
   A két klán határánál egynapnyi járóföldön keresztül senki és semmi nincs: ez biztosítja számukra, hogy a Kenet ne terjedhessen át hozzájuk. Hiába: engem nem tart fel. Vizestömlőim tele, akaratom szilárdabb, mint a kősziklák: küldetésem van, és nem nyugszom, amíg be nem teljesítem.
Ha átadtátok, tanítsátok őket. Ismételjétek el nekik szavaimat: meglátjátok, hinni fognak nektek.
   Az első törzs, akiknek a lakóhelyét meglátom, jó félnapnyi járásra van. Ideje előkészülnöm. Levetem öltözékemet, és levakarom bőrömről a fehér festéket. Vöröset kenek rá helyette, hogy harci festésnek tűnjön. Ruháimat eldobom: helyettük fekete öltözéket öltök. Békés jószágként megyek a ragadozók közé: de valójában én vagyok az, akitől félniük kell. Véget vetek földi szenvedéseiknek, de az ő érdekükben teszem.
   Övemre kötöm fűszeres zacskómat, hátamra vetem batyumat. Óvatosan megvágom magam a pengémmel, és a vért egy edénybe töltöm. Van tehát Kenetem, amit szétoszthatok köztük: egy cseppjét végigkenem a pengémen. Mélyet lélegzek, és a Megfeszítetthez fohászkodom: adjon nekem erőt ahhoz, amit tenni fogok.
   Fejemben a Próféta szavai visszhangzanak, tanítás a békéről és arról, hogy a kegyetlenség, a gyilkolás milyen veszedelmes bűn, de kizárom őket: én tudom az igazat, a legnagyobb áldozatot hozom. A legsötétebb fertőbe ereszkedem alá, a leggonoszabb dolgokat cselekszem azért, hogy embertársaim megláthassák a Megfeszítettet, még ha ezzel magamat el is zárom tőle. Ez a legvégső önfeláldozás: kárhozat azért, hogy mások üdvözüljenek.
Akik pedig túl öregek vagy betegek, ha megkapták a kenetet, szavaim nélkül is hozzám kerülnek haláluk után.
   Az emberek bizalmatlanul méregetnek. A harcosok, akik a helyet őrzik, nehezen, de hittek nekem, és továbbengedtek. A pillantások, amikkel végigmérnek, megalázó: az ő szemükben gyenge és aszott vagyok. Nem méltó az ő istenük szemében. Vajon a Megfeszítettet is így fogadták? Elítélőn, mert atyja, a Parazita Isten ellen fordult?
   Biztosan így volt. Jött, és nem fogadták be. Tanított, és elfordultak tőle. Kereszten halt meg, pedig életet hozott: a Kenetet. Én is pontosan így jöttem közéjük; de én nem vagyok védtelen. Én Kard vagyok, halál hozója, a kéretlen megváltásé. Én nem szép szavakkal térítek, hanem vérrel és pusztulással.
   Odamegyek a kúthoz. Húzok magamnak egy vödör vizet, és jóízűt kortyolok. Tiszta, friss víz, jólesik a pusztaság pora után. Megtöltöm a vizestömlőket, megmosakszom, amennyire álcám engedi. Majd, mielőtt otthagynám a kutat, beleöntöm a Kenetet. 
A gyermekeknek adjátok oda a Kenetet először, és csak aztán a felnőtteknek, mert akinek bűnei túl súlyosak, annak halált hoz.
   Napokba telik, mire az első emberek hullani kezdenek. Ahogy megbizonyosodok róla, hogy mindenki megkapta, távozom a törzstől. A szívem nyugodt: őket már megmentettem. Ideje hát, hogy többeknek is megadjam a Megfeszített kegyelmét.
   A következő faluban azonban fegyveresek várnak. Négyen vannak: hiába próbálom őket meggyőzni, csak néznek, és nem válaszolnak. Majd, ahogy elhallgatok, fegyvert húznak, és körém gyűlnek. Földre rogyok előttük, gyorsan magamhoz véve egy adag fűszert, a fegyveremet a lábuk elé dobom. Fölsegítenek, az egyik kötelet vesz elő, hogy megkötözzön. Rádőlök a másikra, mintha elájulnék. Szétrebbennek.
   A penge ismerősen simul a tenyerembe, ahogy felkapom. A szívem dobbanásai adják az ütemet: a dárda suhogása a díszítés. Három gyors vágás: két halott. A maradék kettő nem hátrál, igyekeznek kétfelől támadni. Az egyiknek a csuklójánál vágom le a kezét, a vér vörös sugárban ömlik. A másiknak a lábát vágom meg, majd mellékerülve a nyakát. A félkezűvé vált harcos ordítana, de a feje már a porban gurul.
Ha mind megkapták a Kenetet, maradjon velük legalább egy a Próféták közül, és mondjon el nekik mindent, amit én tanítottam.
   A törzs többi tagja már nem jelent veszélyt számomra. Férfiak, nők, gyermekek: a pengém általi halál a leggyorsabb módja, hogy Őhozzá kerüljenek. Szívem úgy fáj, mint még soha, de nem habozok. Tudom, hogy aki életben marad, arra sokkal, de sokkal rosszabb sors vár: aki nem üdvözül, az az örök kárhozatra jut.
   Összeszedek minden élelmet és fűszert, amit csak találok. Tudom, hogy szükségem lesz az erőmre: ha itt fegyveresek vártak, a következő alkalommal is így lesz. Mégis, még nem állhatok meg: még csak most kezdtem el a munkát.
   A messzeségben már látom a következő törzs lakhelyét. Esteledik: úgy döntök, itt töltöm az éjszakát, hogy minél több erőt visszanyerjek. A véremet ismét megcsapolom, és felfogom az edényben: még szükségem lehet rá.
Ha pedig nem fogadják el tanításomat, és ellenetek támadnak, járjon elmétekben a tanításom: evilági léteteknek célja egyedül az, hogy őket megmentsétek.
   Még be sem értem a táborhelyükre, de már megtaláltak: hárman, hátasokon közelednek, kezükben dárda. Magamhoz veszem a fűszert, és fohászkodom a Megfeszítetthez: add, Uram, hogy ne itt érjen véget a küldetésem! Még annyian vannak, akiket meg kell mentenem…
   Az első elől kitérek, oldalába szúrom a dárdát. Két szívdobbanás: megérkezik a második és a harmadik kétfelől. Az első dárdáját elkapom, és a másik hátasának oldalába döföm: az felordít, és leveti magáról lovasát. Könnyedén végzek vele. Az utolsó, miután egyedül maradt, a menekülést választja.
   Ahogy beérek a sátrak közé, öten állnak velem szemben. A fűszerből magamhoz kellett vennem még egy adagot, hogy kitartson: de már fáradok. Ők pedig sokan vannak, és ketten közülük úgy mozognak, ahogy én: a harc dallamát hallgatják. Mozdulataik tánclépések, ahogy egyszerre rontanak rám.
S ha meg is haltok, lelketek hozzám kerül: és én elhalmozlak benneteket minden jóval, amit csak képzelni tudtok: lészen majd végtelen lakoma, és örök boldogság osztályrésztek.
   A penge pihekönnyű a kezemben, ahogy mozdulok. Halálos, végzetes tánc ez: az elsőt, aki érkezik, kikerülöm, és a hátában áll meg az acél. A második elhamarkodottan, dühösen támad: nem méri föl a környezetét, és a vágását át tudom irányítani a társa oldalára. A döbbenettől megtorpan, én pedig torkon szúrom.
   Már csak a két Pengetáncos maradt. Az első még fiatal, nem ismeri úgy a dallamot, mint én: mellkasából vörösen zuhog a vér vágásom nyomán. A másik azonban ezalatt mellém kerül, és nem tudom elkerülni: a bal lábamat combból lemetszi. A fájdalom kizökkent, a földre zuhanok: az én vérem ugyan lassabban folyik el, mint az övék, de így is csak pár tucat szívverésnyi időm maradt.
   Hirtelen hátra fordulok, és szinte vaktában felfelé szúrok: a Megváltó vezeti kezemet, ahogy a pengém mélyre fúródik a Pengetáncos ágyékába. Összegörnyed, majd a földre rogy. Torkon szúrom, majd a levágott lábamat a csonkhoz illesztem, és az összes gyógyító fűszeremet elfogyasztom.
Ne feledjétek el soha: a kín, a fájdalom mind-mind közelebb visz hozzám, és ezáltal az örök üdvösséghez is.
   A fájdalomtól kis híján elvesztem az eszméletemet, de tudom, hogy nem tehetem: erősebbnek kell lennem. Egész testemet égeti a kín, érzem, ahogy húsom megelevenedve olvasztja magába a levált végtagot, eltüntetve a borzalmas sebet. Tudom azonban, hogy a neheze még hátravan: a gyógyulás ára a Kenet elvesztése, az pedig midennél fontosabb.
   Amikor úgy érzem, alábbhagy a fájdalom, előveszem az edényt, amiben a vérem van, és mély vágást ejtek a homlokomon. Ráöntöm, és várok. Számolom a szívveréseimet: tudom, hogy a kín bármikor rám találhat.
   Már érzem is. A homlokomból indul ki, és terjed szét az egész testemben. Sokkal, de sokkal rosszabb, mint a gyógyító fűszer: kínomban hangosan felordítok – Megfeszített! Segíts rajtam! Hallasz engem? Ha igen, segíts, mert egyedül képtelen vagyok erre! – de nem válaszol senki.
