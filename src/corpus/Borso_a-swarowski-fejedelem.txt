A swarowski fejedelem	

	–Sok szerencsét, leányom!
	Swan felriadt. Már egy hete úton volt. Küldetése: felkutatni a swarowski fejedelmet. Egy hét alatt senkivel sem találkozott, így egyedül vándorolt. Sárkányvilág viszont nagy, így magányosan semmi esélye nem volt megtalálni urukat. Nyakában a kristály felragyogott. Ezt a furcsa szokását pont hét napja kezdte, amikor az álmok is kezdődtek. A mostani éjszakán is álmodott, de megint csak azt a hangot hallotta, amely azt mondja: sok szerencsét, leányom. 
	A fehér sárkány lassan felkelt, s tovább indult. Sebesen és magasan szállt, ahogy szeretett. Még csak pár perce repült, amikor megpillantott egy piros pöttyöt az égen. Gyorsan közeledett, így Swan lassan kivehette formáját. Ahogy azt sejtette, egy fiatal tűzsárkány volt az. Nem mintha ez számított volna a szintén ifjú jégsárkánynak. Volt idő, amikor a sárkányok háborúztak egymással, és a tűz és a jég más-más oldalt támogattak. Végül a swarowsi fejedelem fogta őket össze. A sárkányoknak szerencséjük volt, hogy akadt egy vezetőjük, mert az emberek és a tündék szövetkeztek ellenük. A támadást ugyan sikeresen visszaverték, de a belviszályok kiújultak. A swarowski fejedelemnek minden ügyességét – és befolyását – be kellett vetnie, hogy újra felállítsa a rendet. Mikor ez is sikerült visszavonulót fújt, s azóta senki nem látta. De annyit elért, hogy ezek után rend uralkodott az országban.
	Swan azért indult útnak, hogy megkeresse a swawowski fejedelmet, mert a tündék és az emberek nem fértek a bőrükbe, s megint támadást terveztek. Már őröket is állítottak a fontosabbnak ítélt helyekre, így elkezdett sürgőssé válni, hogy találjanak egy vezetőt.
	A tűzsárkány már hallótávolságba ért, de Swan még mindig nem szólalt meg. Mikor a másik sárkány szinte mellette volt, akkor hallatta csak a hangját.
	- Engem Swannak hívnak.
	- Nekem Hunter a nevem. A csillagok vigyázzanak rád.
	- Higgy benne, és meglátod a csillagot!
	- Te is a fejedelmet keresed? – Hunter már nem bírta magába fojtani a kérdést, hiszen az előbb elhangzott mondat a fejedelem keresőinek jelmondata volt.
	- Még is kit keresnék? A Mikulást?
	- Igen.
	- Ó... Csatlakoznál hozzám? Elvégre is a célunk ugyanaz.
	- Egy jégsárkányhoz csatlakozzak?
	- Azt hittem már nem háborúzunk, de ha akarod... Tudok harcolni.
	- Bizonyítsd!
	- Látod azokat a sárgákat? – Swan egy közelgő járőrcsapatra mutatott. – Mindegyikük hátán egy tünde, vagy egy ember ül. Azt hiszem ön – és országvédelmi okokból megtanítom őket kesztyűbe dudálni.
	- Rendben, benne vagyok, de csak a fele a tiéd. Unatkozom, harcolni akarok.
	A sárgák egyre csak közeledtek. Már nem volt hová menekülni az ifjú sárkányoknak. Össze kellett csapni. De ki válalkozik ekkora őrültségre? Óriási a túlerő. De Swan és Hunter jó harcosok...
	Az összecsapás rövid volt, de véres. A sárgák részére. Bár Swan és Hunter is megsebesült, ők nem potyogtak le az égről, mint két hullócsillag. 
	- Oké, harcolni, azt tudsz. Rendben, csatlakozom. Mivel kezdünk?
	- Gondolom, kutassuk át az országot.
	- Ilyet is csak egy jégsárkány tud mondani! Inkább kutassunk az egész történet után. Hátha találunk valamit, ami nyomra vezethet minket.
	- Jó. Hol a következő járőrcsapat?
	- Mit akarsz tőlük? – kérdezte Hunter egy sóhaj kíséretében – nagyon elege volt már az életképtelen ötletekből. Még csak most ismerkedtek meg, már ilyen őrültségekkel áll elő.
	- Nekik biztosan van kulcsuk a Tekercsek Tárához. Minden nemzetnek egyen kulcsa van, így be tudunk jutni. De nem a tündék Tekercs-tárába, hanem a sárkányokéba.
	- Nem is rossz ötlet – mifene, hát mégsem olyan buta ez a jégsárkány, mint amilyennek látszik. Ezzel a gondolattal támadta meg a következő járőrcsoportot. S miután megszerezték a kulcsot, már csak a kutakodás maradt hátra.
	A Tekercsek Tárába könnyedén bejutottak, miután megtették a pár órás utat. Maga az épület elég régi volt, vörös téglák borították málladozó falát. De ez fel sem tűnt amellett az apró tény mellett, hogy Tár kb. 30 méter magas volt, s vagy 500 méter hosszú, ámde szélességében alig haladta meg a 10 métert. Ezek mellett a méretek mellett csoda volt, hogy az idős épület még állt. Ám az ifjú sárkányok nem az épületet jöttek megcsodálni, hanem a tekercsek böngészésével akarták tölteni az időt. Őrök nem voltak a közelben, így feltűnés nélkül besétálhattak a díszes, ámde szintén óriási kapun.
	Odabent félhomály fogadta őket. Olyan értékes tekercsek is voltak ott, amelyeknek árt a fény, s csak a legkisebb gyertyalángtól is elporladnak, így csupán a kicsi, rácsozott, és ritkán elhelyezett ablakokon szűrődött be némi fény. Az éppen elég volt ahhoz, hogy valamit lehessen látni, de a bejáratnál sorakoztak a halovány fényű lámpások, hogy megvilágítsák a tekercsek nevét. A Tekercsek Tára, mint az várható volt, egyetlen, ámde nagyon hosszú teremből állt. Középen egy kis folyosó volt, annak a két oldalán álltak a polcok, amik erősen roskadoztak a különböző tekercsek tömkelegének súlyától. A két sárkány először járt itt, nem csoda, hogy leesett állal bámulták a hihetetlen látványt.
	A kutatást a terem közepénél kezdték el, hiszen arrafelé sejtették a fejedelemről szóló történeteket. Hosszasan kutattak, és mégsem bizonyult eredményesnek az áskálódás. Pár óra múlva viszont kezdett érdekessé válni a történet. Egyre több utalást találtak a keresett időszakra. A nap végére mindent megtaláltak róla, csak azt nem, hogy hol van.
	A fejedelem egy kis faluban született, nem messze Galdin városától. A gyerekkoráról nem lehet tudni sokat, csupán annyit, hogy volt egy testvére, egy öccse. Szüleik korán meghaltak, egy háborúban. Akkor voltak emberi időszámítás szerint 16 és 18 évesek. Ezután sokat vándoroltak, de egy baleset következtében külön kellett válniuk. A balesetről szinte semmit nem lehet tudni, mindent a legnagyobb homály fed. Annyit mégis sikerült kikövetkeztetni, hogy az emberek egyik gyártmánya, úgynevezett ,,repülő" zuhant a fejedelemre. Hosszasan lábadozott, de végül felépült. Ekkor vizsgálta meg a veszélyes járgányt, s ekkor döbbent, rá, hogy a tündék és az emberek szövetkeztek ellenük. S hogy ez ne legyen elég, még pár sárkánytojást is sikerült ellopniuk. A mai járőrcsapatok sárkányai is az ellopott tojások leszármazottjai. Sokat járta az országot, egyre magasabb rangra emelkedve, de testvérét nem találta meg soha sem. Arról nem szólt egyik tekercs sem, hogy pontosan milyen fajta sárkány volt ő. Valószínű, hogy jégsárkányként, de lehet, hogy tűz, vagy éjsárkányként tengette napjait. Talált egy másik sárkányt, egy nőstény napsárkányt, aki szintén foggal-körömmel harcolt a belháború ellen. Hogy a háborút pontosan mi is váltotta ki, azt nem lehet tudni. Ők ketten óriási nehézségek árán összebékítették a tűz- és a víz-, és jégsárkányokat. Senki sem tudja, hogy csinálták, de mire béke lett, a tündék és emberek szövetkezete megtámadta az országot. A fejedelem azonnal egységes hadsereget szervezett az addig még egymást mardosó sárkányokból. Az ellenfelet könnyedén legyőzték, így egy pillanatnyi béke ült a tájra. De újra kiújultak a belviszályok, így a fejedelemnek minden befolyását latba kellet vetnie, de ez sem volt elég. Dragonworld. Ez volt az egyetlen biztos menedék számukra, így innen kért segítséget a fejedelem is. Az ottani sárkányok azonnal a segítségére siettek, így ismét sikerült békét teremtenie. Ezúttal egészen tartós békét. Ezalatt a békés idő alatt tűnt el az akkora már elismert fejedelem. A nevét nem lehetett tudni. Az öccsét viszont Falconnak hívták.
	Swan és Hunter még egy hétig kutattak, de nem találtak semmi használható információt ezeken kívül. Már éppen feladták volna, amikor hirtelen egy diadalittas üvöltés rezegtette meg az épület fülledt levegőjét. Hunter hasznos dologra bukkant. Pontosan Falcon jelenlegi tartózkodási helyére. Egy nappal később már ott voltak Galdinban. Ott kellett volna lennie Falconnak. Nem volt ott, ráadásul senki sem hallotta, még a nevét se. Swan elkeseredetten indult felderíteni a környéket, és rendezni gondolatait. Hunter a városban maradt, információt akart gyűjteni. Swan így egyedül indult útnak.
	Magányosan repült át a közeli erdők fölött. Természetellenes csend uralkodott a tájon. Sehol egy madárcsivitelés, vagy egy ág reccsenése egy nagytestű állat súlya alatt. Járőrsárkányok közeledtek. Swan kitért az útjukból, elrejtőzött egy sűrű esőfelhőben. Pár perccel azután, hogy a járőrök elmentek, eleredt az eső is. Súlyos cseppekben hullt alá a sötét felhőkből. Hallani lehetett, ahogy a leveleken kopognak, vagy a tócsákba gyűlt társaikkal találkoznak egy hangos placcsanás kíséretében. Swan elázva, fáradtan pihent meg egy kiugró sziklateraszon. Ekkor csapott le rá a két vízsárkány. Nem a túlerő, de még csak nem is a képzettségük miatt gyűrték le a jégsárkányt. Swan egyszerűen hagyta magát. Megkötözték, és elvitték. Egy barlangig cipelték. Mikor lerakták, már nem esett az eső.
	Hunter is csalódottan járta az utcákat. Sokfelé kérdezősködött, hogy nem ismerték-e személyesen a fejedelmet, vagy az öccsét. Senki sem tudott semmit. Ekkor a közeli falvak után kérdezősködött. Ezúttal mereven visszautasították közeledését, mondván, hogy a közelben nincsenek falvak. Pár óra múltán Hunter elkezdett aggódni Swan miatt. Hiszen lehet, hogy bizonyos előítéletekkel viseltetik iránta, de annyira nem vészes társ, és amúgy is, egyedül jóval nehezebb volna folytatni a keresést. Egyre idegesebben járta Galdin utcáit. Még megkérdezett pár sárkányt, de csak elutasító válaszokat kapott. Úgy döntött, megkeresi Swant. Elrepült az erdő felett, leszállt a szirtre, de nem lelte a jégsárkány nyomát. Az eső minden nyomot elmosott. Lassan visszafordult, s Galdinban keresett menedéket éjszakára. Nem sokat aludt.
	Eközben Swan sem szuszogott békés nyugalomban. Először egy börtön-féleségbe vitték, adtak neki vizet és valami ennivalót, majd magára hagyták. Másnap reggel ugyanazok a sárkányok, akik elfogták, megjelentek, és kivezették cellájából. Sötét folyosókon haladtak, talpuk a nedves földbe nyomódott. A szürke sziklafalról víz csordogált, a mennyezetről szintén csöpögött valami. Swan sosem volt félős alkat, most mégis megborzongott, és nem a hidegtől. Hirtelen kiszélesedett a folyosó, s egy fáklyákkal kivilágított teremben találta magát. Középen egy emelvény magasodott, rajta egy méretes, fekete sárkány terpeszkedett. Csak a pofája volt árnyékban. Lassan kinyitotta sötét szemét. Lustán körülnézett, majd szeme megállapodott Swan testén. Halkan megszólalt: - Sok szerencsét, Swan! Higgy benne, és meglátod a csillagot! A csillagok vigyázzanak rád. Nyisd ki a szemed, hogy láss, ne csak nézz, hogy megnyugodj, és ne félj...
	Hunter magányosan bolyongott a városban. Még csak most kelt fel a nap, de ő már a repüléshez készülődött. Ki akart menni a város falain kívülre, folytatni Swan keresését. Elindult a városkapu felé, de ott útját állták. Idegen lévén nem mehetett ki, ez volt a parancs. De láthatóan más sem mehetett ki, holott ott lakott. A fiatal tűzsárkány így, csak az utcákat rótta, aggódva, nyugtalanul, félve, dühösen.
	
	Az idegen éjsárkánynak meglepően kellemes, és ismerős hangja volt, bár nem tudta beazonosítani, honnan. Szeme sem sugárzott rosszindulatot, dühöt, vagy lenézést, inkább a megértés tüze égett benne.
	- Nyugodj meg Swan! Nem kell félned tőlem. Falcon vagyok, tudom, hogy már hallottál rólam, de ha tévedek is, a testvéremről bizonyosan van némi fogalmad.
	- Hol van? - Swanból akaratlanul is kitört a kérdés. De Falcon nem haragudott meg.
	- Nem tudom. Lehet, hogy furcsa, de nem tudom, hol van a saját testvérem. De szerintem üljünk le, és beszéljük meg a dolgokat, mindkettőnkre ráférne egy-egy tea. Meg persze van pár megbeszélnivalónk is. És ha ezzel megvoltunk, szólhatnánk a társadnak is, hogy még élsz. És hogy megtaláltál - pár perc múlva már egy kisebb, de világosabb szobában pihentek, és beszélgettek.
	- Gondolom, furcsállod, hogy azután a bizonyos baleset után, ami a testvéremet érte, nem kommunikáltunk egymással. Ez azért ebben a formátumban nem igaz, mert hetente meglátogattuk egymást, de ezt gondosan titokban akartuk tartani. A végén még meggyanúsították volna a bátyámat, hogy az ország békéjének fenntartása helyett csak a családjával foglalkozik. A nagy többség nem is tudta, hogy létezem, de ez nekem is jobb volt így. Én voltam a titkos tartalék, mégsem élt ezzel a lehetőséggel a testvérem. Inkább elküldött Dragonworldbe, amit egyáltalán nem bántam, sőt örültem az útnak. Ott pedig igazán készségesen fogadtak engem, és még segítséget is nyújtottak. Ezután már csak annyi volt a feladatom, hogy képezzek egy kicsi, de annál erősebb hadsereget. Na, meg hogy a környék városait és falvait védjem meg, és senki idegen meg ne tudja, hogy itt vagyok. Pár éve hallottam, hogy eltűnt. Nem tudom hol lehet. Próbáltam felvenni a kapcsolatot azokkal, akik szintén őt keresik. Megtanultam érzékelni azokat, akik a bátyám életében fontosak voltak, vagy lesznek. De nem bíztam a képességeimben, ezért folyamodtam ilyen módszerekhez, de a lényeg az, hogy itt vagy.
	- Mindez rendben van, de mégis hol lehet a swarowski fejedelem?
	- Hogy hol van, azt nem tudom. De azt tudom, hogy mi a neve, és ez is sokat segíthet. Ráadásul a nevét is meg tudom magyarázni. Mármint a Swarowskit.
	- Ez is érdekel...
	- A neve Storm. Azt gondolom, tudod, hogy éjsárkány, pont mint én. A swarowski név... nos, bármilyen különös, annak is van logikája. Bár elég puccos név egy sárkánynak. Gondolom, kíváncsi vagy a logikájára. De ahhoz ismerned kell egy mondát, amit elég kevesen hallottak. Tehát...
	Amikor még a világ szinte sehol nem volt, s a sárkányok nemzedékéből is még csak tizenkettő példány élt, akkor születtek egy nagy villámlás következtében a kristályok... Ezeknek a kristályoknak nem volt még nevük, s csak tizenkét fajtájuk létezett. Akkoriban az ember még nem ütötte fel fejét a fajok közt, s a tündék és a sárkányok barátságban éltek a törpék és sok más, mára már eltűnt nép közt. A tizenkét sárkány csodálta a kristályok szépségét, és el akarta őket nevezni. A tündéknek már volt szavuk rájuk, így nem csatlakoztak. Sokat tanakodtak a sárkányok, s végül arra jutottak, hogy mindegyikük elnevez egyet, s mivel még a sárkányoknak sem volt nevük, az lesz a saját nevük is. Volt akkor sárkánya a természetnek, ő Jáde lett. Volt sárkánya az állatoknak, az ő neve Macskaszem. Volt sárkánya az időnek, Ametisztnek hívták. Volt sárkánya az összes fajnak, őt ma már csak az emberek sárkányaként tisztelik, de mint mondtam, akkor még nem éltek emberek e földön. Az ő neve Sólyomszem. Tigrisszemnek hívták a föld sárkányát, Rózsakvarcnak a levegőét. Akkoriban a viharoknak volt sárkánya, ma már őt minden természeti jelenség kapcsán emlegetik. Őt Achátnak hívták. Holdkőnek neveztette magát a víz és jég sárkánya, Napkőnek a tűz sárkánya. Füstkvarc volt az évszakok sárkánya. A nappal és az éjszaka sárkánya viszont nem tudott dönteni, hogyan nevezze el kristályát. Az éjsárkánynak a legfehérebb, míg a napsárkánynak a legsötétebb kristály jutott. Végül a napsárkány Hematit lett, s az éjsárkány Swarowski. A sárkányok nyakukban hordták a kristályokat. Éjjel-nappal őrizték őket, mégis egy nap arra ébredtek, hogy eltűntek nyakukból a drágakövek. A helyükre egy-egy zöld kő került, melyet Smaragdnak neveztek, és a tündéket képviselték. Jádét küldték a tündékhez, de azok csak a fele kristályokat adták vissza, mert a többit még vizsgálták. Öt sárkány rettenetesen megharagudott Jádéra, mert nem hozta vissza az összeset. Ők Napkő, Füstkvarc, Tigrisszem, Sólyomszem és Rózsakvarc voltak. Négyen Jáde mellé álltak: Holdkő, Achát, Macskaszem és Ametiszt. Hematit és Swarowski pártatlan maradt. A viszály egyre inkább elfertőződött a két csapat között, már harcok is kialakultak. A nap és az éj sárkánya aggódva figyelte, mi történik. Végül Hematit elment a maradék kristályokért, Swarowski pedig megpróbálta lecsendesíteni a harcoló feleket. Mikor megjöttek a kristályok, egy tünde is érkezett velük, szintén összebékítés céljából, de ezzel csak annyit ért el, hogy a sárkányok egységesen ellene fordultak. Swarowski kimentette a tündéket, s próbálta összetartani a csapatot. Hematit segítségével sikerült is neki, így lettünk nép, s még számos monda van, hogy estek egymásnak a nyughatatlan vérű sárkányok, s hogy sikerült újra összebékíteni a feleket, felállítani a rendet. Rengeteg nép ellen harcoltunk, sokakkal kibékültünk, némelyek csak elsüllyedtek az idő félelmetes örvényeiben, eltűntek a viharban, felszívódtak a semmibe... De mi együtt maradtunk, néha háborúban, de többször békében.
