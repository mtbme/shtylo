   Gyula Bá’ megtörölgette a kissé ragacsos arany pénzérmét, majd hanyag mozdulattal a pult alá nyúlt, és előhúzta a legfrissebb, leghabosabb, leginkább frissen csapoltnak kinéző sört, amit valaha láttam, majd a terem egyik szélébe mutatott.
   – Ott van a törzsasztaluk, ahogy látom, majdnem mind ott vannak. El ne hidd, amit mesélnek: a fele ha igaz…
   – Hé! Mind igaz! – szűrődött át a kocsma zsivaján egy bántóan éles, magas hang, egyértelművé téve, hogy a gazdája meghallotta az iménti beszélgetést – Mi nem afféle hazudozós, nagyzoló piperkőcök vagyunk. Gyere csak ide! – azzal a feketébe öltözött gnóm egyetlen intésére félrehúzódott az egyik üres szék az asztalnál.
   Ahogy kényelmes léptekkel odaballagtam hozzájuk, alaposabban szemügyre vettem a híres (vagyis inkább hírhedt) társaságot. Az asztalfőt egy izmos, kopasz alak foglalta el, egyszerű öltözetben. Mellette elegáns félelf iszogatott, ruháján díszes címer, amiről tudtam, hogy az egyik helyi kisnemesé. A harmadik, a gnóm éppen azzal kísérletezett, hogyan tud üres söröskorsókból tornyot építeni. Jöttömre mindhárman felnéztek.
   – Üdvözlöm az urakat! – hajoltam meg elegánsan, amennyire a helyzet engedte – Vanyr Alahiaren vagyok, krónikás és messze földön híres bárd…
   Á, kolléga – emelkedett fel ültéből a félelf – Örvendek, örvendek. Bizonyára már sokat hallott rólunk…
   – Természetesen, ugyanakkor tapasztalataim szerint a legjobb első kézből meghallgatni őket.
   – No jó. – szakított félbe a gnóm – hol kezdjük? Van egy-két sztori…
   – Nos – vettem vissza a szót – hallottam egy bizonyos sárkányról…
   – Ja, az – az nem az én asztalom. Részegen aludtam itt valahol egész idő alatt – legyintett a gnóm – inkább rátok bízom, ez a ti kompetenciátok.
   – Igazából az történt, hogy csatlakozott hozzánk egy harcos egy eszeveszett méretű számszeríjjal. Gyula Bá’ úgy ítélte, ideje sárkányra küldenie minket. A gnóm éppen aludt, úgyhogy bevettük a csapatba, és elhúztunk. Útközben először összefutottunk egy Wyvernnel.
   – Fölénk magasodik az a ronda nagy bestia, a harcos meg csak lekapja a válláról azt az istentelen szerkezetet, és elkezd lőni, de olyan gyorsan, hogy az állunknak nem volt ideje leesni. A Wyvern kapott öt nyílvesszőt, ebből kettő ütőeret ért, kettő az agyába fúródott, a maradék meg fennakadt a fogai közt. Varázsolni sem volt időnk, a dög már dőlt is el.
   – A sárkánnyal majdnem ugyanez történt. Az egy még nagyobb és még randább bestia volt, előjön, ránk ordít, kitátja a pofáját, hogy barbeque-t csináljon belőlünk, a harcos meg, mintha ez lenne a világ legtermészetesebb dolga, lekapja a válláról a számszeríjat, és beleereszt egy sorozatot, egyenesen a torkába. Sárkány letudva, fordulunk meg, hogy hazamenjünk…
   – De akkor – vette át a szót a szerzetes – a bárd köve egyszer csak úgy dönt, hogy megszállja a hullát. Drakolich volt a szentem. Kár volt érte, a csapat legokosabb tagja volt, amíg kőbe zárva segített nekünk. Mindegy, megöltük.
   – Apropó – szólt közbe a gnóm – meséltük azt a sztorit, amikor elintéztünk egy Ős-Lich-et? Egy nagyon titokzatos fazon teleportálós kártyajátékot játszott velünk, és az egyik helyszínen ellenfél volt. De – itt a gyűrűjére mutatott – megoldottuk. Ráhúztunk telekinézissel egy Végtelen Zsákot, és kicsit megvagdostam ezzel a tőrrel – elővett egy fekete-vörös, láthatóan mágikus tárgyat.
   – Az asztrálsíkon kötött ki. Egy napba telt, mire kiszenvedett.
   – Nem ez volt az egyetlen eset, hogy nem közvetlenül mi oldottuk meg a feladatot – szólt közbe a félelf – egyszer egy fél napig kergetett minket egy sárga démon-slime. Szétszedte a piacteret meg a főutcát, mire a főmágus elporlasztotta, az egész jutalom a küldetésért ráment a kártérítésre.
   – Akkor haltunk majdnem bele a zselékockával való találkozásba?
   – Igen. A druidánk kétszer változott át medvévé a harc közben, és még így is ájultra marta annak a cuccnak az emésztőnedve. Csak a vakszerencse mentett meg minket. Folyton benyelt mindenkit, S-nek – itt a szerzetesre pillantott – kellett mindig kirángatnia.
   – Majdnem olyan rossz volt, mit amikor a patkányok majdnem leharapták a...
   – Milyen druida? – vágtam közbe – hallottam, hogy bajtársatok volt. Mi lett vele?
   – Bekopogott egy ajtón, amin nem kellett volna. Dezintegrálódott. Mondjuk az ő hibája volt: egy ősvámpírnak a föld alatti kastélyánál jártunk, és az ajtóra hatalmas betűkkel fel volt vésve, hogy NE ZAVARJ. Ilyen az élet… Szabira, a druidára! – azzal mindenki kiürítette a korsóját.
   – Aztán meg ott volt szegény tiefling is, aki utána csatlakozott. Megkeresett minket valami átlátszó csiga emberformában, hogy interdimenzionális sáskák ellen harcoljunk egy másik síkon. Kaptunk érte egy tankot. Tud gyilkos fénysugarat lőni meg minden. Durva cucc.
   – A kéró előtt áll. Tényleg, nem akarsz felugrani hozzánk? – fordult felém a gnóm. – Van egy házunk a templom mellett, egész jó kis hely, belül tiszta arany meg minden. A tiefling testét megszállt háziszellemünk csinál mindent, és – itt lehalkította a hangját – ha tudsz eleget fizetni, vannak szukkubuszaink.
   – Honnan? – erre még én sem voltam felkészülve – Hogyan győztétek meg őket?
   – Rábeszéltem őket – vette át a szót a másik bárd – miközben fél kézzel egy dühöngő kecskét tartottam vissza.
   – Igen, de én öltem meg, mármint a kecskét – vágott közbe a gnóm – szintén fél kézzel, hogy pontos legyek. Egy eltűnt időmágusnak a tornyában garázdálkodtunk, és jutalmul kaptunk egy tárgyat, ami féken tartja a csajokat. A végén megpróbáltam megölni a múltbeli önmagunkat, de nem sikerült, sajnos.
   – Szegény tiefling ugyebár elvesztette a lelkét egy szerencsétlen balesetben, de aztán csatlakozott egy pap. Egy nemesnek a mágikus ködben eltűnt nyaralóját kellett visszahoznunk, ahol mindenféle bútorokkal beszélgettünk, meg a pap elfelejtette, hogy a magától visszatérő kalapácsát látnia is kell ahhoz, hogy visszajöjjön. Ha nem figyelmezteti a nyomozó figura, aki velünk jött, még ma is ott várná.
   – Na, benne vagy? Velünk jössz haza? Van még bőven érdekes történetünk: a zsebdimenzió-kocsma, amit Thesseractnak hívtak, és ki kellett pucolnunk, meg az, amikor kaptunk egy pakli nagyon különleges kártyát, aztán amikor nem sokkal később megint…
   
